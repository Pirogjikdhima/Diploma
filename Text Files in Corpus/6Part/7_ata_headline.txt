GJERMANI – Scholz viziton zonat e kërcënuara nga përmbytjet
BERLIN, 31 dhjetor /ATSH-DPA/ – Kancelari gjerman, Olaf Scholz vizitoi sot veriun e vendit, një nga zonat më të kërcënuara nga përmbytjet pas reshjeve të dendura të shiut që kanë mobilizuar autoritetet dhe shërbimet e emergjencës në disa rajone për një javë.
”Olaf Scholz e filloi këtë vizitë në Verden an der Aller në Saksoninë e Poshtme për të mësuar rreth situatës së përgjithshme në lidhje me përmbytjet, masat mbrojtëse të marra dhe zhvillimet që priten”, thuhet në një njoftim për shtyp.
Ai shoqërohet nga presidenti i rajonit, Stephan Weil.
Të dy zyrtarët takuan popullatën e prekur dhe personelin nga shërbimet emergjente dhe fatkeqësitë natyrore.
Reshjet intensive, si dhe shkrirja e borës së shkaktuar nga temperaturat e larta të paarsyeshme, kanë çuar në përmbytje të lumenjve në disa rajone për rreth një javë, përveç Saksonisë së Poshtme, Saksonisë dhe Turingisë në lindje dhe North Rhine-Westfalia në perëndim.
Në ditët në vijim parashikohen reshje të tjera.
Gjermania mbetet e traumatizuar nga përmbytjet vdekjeprurëse në korrik 2021.
Lumenjtë shpërthyen papritur nga shtrati në perëndim të vendit, duke vrarë më shumë se 180 njerëz dhe duke shkatërruar fshatra, ura dhe rrugë./ a.jor.


