Festivali Mbarëkombëtar i Teatrit për Fëmijë, edicioni i 3-të çel siparin në qytetin e Beratit
21/06/2023
Mbrëmjen e së martës çeli siparin e tij në Berat, edicioni i 3-të i Festivalit Mbarëkombëtar të Teatrit për fëmijë. Në festivalin e titulluar "1 mbi 1 dritaret", do të performojnë fëmijët e 8 qyteteve:Shkodër,Lezhë, Kukës, Gjirokastër, Vlorë, Elbasan, Dimal dhe Berat, të cilët do të zbukurojnë qytetin e “një mbi një dritareve” duke shkëmbyer kulturën dhe traditën e qyteteve. Fëmijë të moshave 7-15 vjeç, do të kenë mundësinë të aktrojnë përballë një jurie prestigjoze, të përbërë nga aktorët: Rudina Nallbani, Dori Caushi, Anila Bisha dhe Besnik Bisha.
Çdo mbrëmje, dy qytete do të kenë mundësinë të japin shfaqjet e tyre të fëmijëve të talentuar në aktrim përballë jurisë, e cila në datën 24 Qershor do të ndajë çmimet e fituesve. Artdashësit e vegjël beratas, të shoqëruar nga prindërit e tyre duartrokitën në natën e parë të festivalit artistët e teatrit të Vlorës dhe Lezhës, të cilët sollën një performancë të magjishme për të gjithë të pranishmit. Qëllimi i këtij festivali është edukimi i fëmijëve nëpërmjet teatrit, duke shkëmbyer kështu kulturën dhe traditat.

Gazetar: Norel Zaimi
/RTSH/


