Vrasja e pesëfishtë e Fredrik fon Sidout në Suedinë e vitit 1932, subjekt i romanit të mbesës së tij Helena Henschen
12/04/2023
Ka ardhur në shqip libri “Në hije të krimit” i autores suedeze Helena Henschen. Libri është shkruar për një nga krimet më të bujshme të shekullit XX. Historia e Fredrik fon Sidou, atëherë 23-vjeçar, i cili në vitin 1932 vret babanë, dy shërbyeset, dhe më pas kur policia bie në gjurmët e tij në arrati, vret bashkëshorten dhe veten. Kjo ngjarje famëkeqe vjen e rrëfyer nga Helena Henschen, e cila mori guximit të fliste për këtë vrasje të pesëfishtë të shkaktuar nga daja i saj.
Në një intervistë për gazetarin Andri Xhahu në Radio Tirana, e bija e autores, Kristina Henschen, shprehet se kjo ngjarje përbën një nga krimet më të tmerrshme në historinë moderne suedeze. “Ishte një krim në nivel shoqëror sepse ai që ishte vrarë ishte një person me ndikim në politikë. Ishte një skandal i madh në shoqërinë e lartë. Në Suedi nuk flitej për skandale të tilla më përpara sepse shoqëria e shtresës së lartë është e mbyllur. Ishte tragjedi në rrafshin personal pasi pesë persona u vranë dhe ne po jetojmë me këtë krim që ka ndodhur. Është si një njollë e zezë në familjen tonë. Është një dhimbje e jashtëzakonshme për të gjithë shoqërinë dhe familjen.”
Në libër autorja shkruan se mes pjesëtarëve të mbijetuar të familjes ishte e ndaluar që të flitej për këtë ngjarje. E pyetur nëse edhe heshtja mund të konsiderohet krim, Kristina përgjigjet se duhet kuptuar fakti që gjyshja e saj, e cila gjeti pa jetë babanë dhe dy shërbyeset, në atë kohë ishte e mitur. “Gjyshja ime ishte 15 vjeçe, u kthye nga shkolla dhe gjeti babanë e saj të dashur të vrarë brutalisht. Kjo ngjarje ka ndodhur në vitin 1932 dhe nuk kishte psikologë që të mund ta ndihmonin. Për të nuk kishte një opsion tjetër veçse të mos fliste për këtë krim. Iu shkaktua një dhimbje shumë e madhe, jo vetëm asaj por edhe familjes. Sot e kuptojmë vlerën e të folurit hapur. Unë e fal gjyshen për faktin që nuk foli në lidhje me këtë krim. Por jam edhe shumë krenare për nënën time, që e shkroi këtë libër pavarësisht se ajo e kuptonte dhimbjen nga e cila ishte e rrethuar.”
A ka qenë procesi i të shkruarit të këtij libri një katarsis apo një shërim i plagëve që shkaktoi ky krim? Kristina thotë se për nënën e saj ishte një katarsis por edhe një ndjenjë turpi sepse nuk ishin vetëm të afërmit e atyre që u vranë por edhe të afërmit e vrasësit. “Kanë qenë ndjenja të përziera, kënaqësia e botimit të librit, ndjesia e çlirimit por edhe një ndjenjë turpi për atë që ndodhi. Sigurisht, nuk mund të trashëgosh këtë ndjenjë fajësie, por është pikërisht kjo ndjesi që ne mbajmë si peshë mbi shpatullat tona. Shumë familje kanë histori të këtilla të turpit dhe fajësisë brenda familjes dhe shoqërisë, të cilët mund të gjejnë veten në këtë libër.”
Kristina Henschen tregon se jehona e këtij krimi ka qenë mjaft e fuqishme dhe prej kësaj ngjarjeje kanë nxjerrë disa mësime. “Nuk është një gjë e mirë të ruash nderin duke mos folur. Është më mirë që ta nxjerrim dhimbjen dhe të flasim për të. Kemi mësuar, se duke qenë edhe viktima të kësaj ngjarjeje, ne nuk jemi fajtorë. Kështu mund të shkëputesh nga hijet e krimit.”
Në libër, vrasësi Fredrik fon Sidou na shfaqet një i ri inteligjent, i cili ishte i magjepsur pas figurës së Dorian Gray-t. Ky i fundit i njohur si hedonist, naiv, cinik dhe i pamëshirshëm. Henschen thotë se nuk dihet shumë për personalitetin dhe mendimet e Fredrik fon Sidout sepse nëna e tij i dogji letrat dhe grisi fotografitë e të birit. “Por ne e dimë se çfarë njerëzit kanë thënë për të, për personalitetin e tij. Thoshin që ishte i magjepsur pas Dorian Gray-t. Ai mund të ketë pasur një diagnozë të vështirë si njeri hiperaktiv, detajist dhe shumë inteligjent. Kur ishte shumë i ri kishte shpërthimet e tij të çmendura, hidhte mobiliet nga dritarja, ngjitej nëpër mure jashtë ndërtesës së lartë. Ishte me rezultate shumë të larta në shkollë, por nuk kishte sjellje të mirë. Gjithashtu di që gjyshja ime kishte shumë frikë nga ai. Ajo detyrohej të dilte në mes të natës të merrte mjekime për të. E konsideronte atë shumë të rrezikshëm.”
Ngjarja është e mbështjellë nga një mjegull misteresh. Henschen shprehet se njerëzimi është mjaft kompleks dhe në jetën reale shpjegimet janë të shumta përse ndodhin këto fenomene. “Kishte shumë faktorë. Mund të themi se kishte mungesë së kujdesit të nënës ose babai nuk mbante përgjegjësi për fëmijët. Fëmijët ishin lënë të vetmuar nga ana psikologjike. Ishte shumë e vështirë për të trajtuar një fëmijë të tillë. Çdokush mund të mendonte se ai ishte i shkolluar, vinte nga një shtresë e lartë, me shërbëtore, me para, por brenda familjes është një histori e tmerrshme.”
Libri “Në hije të krimit” është përkthyer në 14 gjuhë të huaja, mes tyre edhe në shqip nga Virgjil Muçi. Autorja e librit, Helena Henschen, e lindur dhe rritur në Stokholm, një personazh i njohur i jetës kulturore, është vlerësuar me shumë çmime letrare, ndër të cilët atë të Akademisë Suedeze të Arteve si dhe Çmimin e Bashkimit Europian për Letërsinë (2009). Është ndarë nga jeta në vitin 2011.
/rtsh.al/


