“Gjirokastra flet”, nisma për trashëgiminë kulturore
19/05/2021
“Gjirokastra flet” është nisma e ndërmarrë nga drejtoria rajonale e trashëgimisë kulturore , bashkia, shoqata TID dhe fondi shqiptaro-amerikan i zhvillimit . Në kuadër të këtij aktiviteti të ri historiko-kulturor i cili do te zhvillohet çdo muaj në qytetin e gurtë, është zhvilluar ditën e djeshme takimi i parë me temën “e ardhmja e muzeumeve-rimëkëmbje dhe krijim” i cili korrespondon me ditën ndërkombëtare të muzeve. Qëllimi i këtij aktiviteti është të rrisë vizibilitetin e qarkut për të pasuruar ofertat turistike dhe për të vendosur një standart të ri nëpër këto hapësira kaq shumë të domosdoshme për vizitorët.
Aktivitetet e kësaj nisme do zhvillohen në datë 18 të çdo muaji, ku do të trajtohen tema të larmishme në lidhje me trashëgiminë kulturore të Qarkut Gjirokastër dhe ndërthurja e saj me eksperiencat e ndryshme të intelektualëve dhe institucioneve që merren me çështje të ngjashme.


