45 mijë vizitorë te "Onufri"/ Muzeu ikonografik i Beratit, destinacion i preferuar i turistëve
01/09/2023
Muzeu Kombëtar i Ikonografisë "Onufri", që ndodhet në zemër të lagjes Kala të Beratit, është një nga ndalesat kryesore të vizitorëve e turistëve nga e gjithë bota, në çdo stinë të vitit.
Çdo ditë në oborrin e muzeut sheh vizitorë të besimeve të ndryshme fetare, që adhurojnë veprat e tij të artit, veçanërisht ato të bashkëjetesës fetare.
Ky muze vazhdon prej vitesh të zgjojë interesin e vizitorëve, sidomos atyre të huaj, me vlerat e koleksionit të tij.
Ky vit ka shënuar numrin më të lartë të vizitorëve në të.
"Muzeu i Ikonografisë 'Onufri' është muzeu më i rëndësishëm në gjithë listën e objekteve të vizitueshme të Beratit. Ai është një destinacion kulture dhe ka brenda tij edhe një galeri të madhe arti që i përket periudhës së mesjetës së vonë deri në shek XIX–XX. Galeria paraqet edhe trashëgiminë historike, fetare, kulturore të kësaj pjese të Beratit, pjesës religjoze," shprehet drejtori i muzeut "Onufri", Miklor Pasku.
Koleksioni i Muzeut Ikonografik "Onufri" në Berat përbëhet nga 200 objekte të përzgjedhura nga fondet e kishave dhe manastireve të rrethit të Beratit. Ai përbëhet kryesisht nga ikona dhe një grup objektesh liturgjike dhe veprat e këtij muzeu datojnë nga më të vjetrat e shekullit XIV deri në fillim të shekullit XX.

Gazetar: Marjo Merhori
/rtsh.al/


