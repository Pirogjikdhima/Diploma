Ana Posarnig: Trupi, e vetmja strehë që na ka mbetur pa digjitalizuar
06/12/2023
Ana Posarnig (o. Anna Possarnig) prezantoi në skenën e Teatrit Kombëtar Eksperimental premierën absolute “Mendjet paralele”.
Në mungesë të balerinës së saj kryesore Anna performoi vetë, here-herë pa muzikë, në prani të muzikantit Joel Diegert.
Ky produksion i Pop-Up Collective, pjesëmarrës në Albanian Dance Meeting Festival, është një thirrje e kujtesës për gjërat që humbasim prej mungesës së kontaktit njerëzor.

Intervista e plotë në emisionin "Artes" të dt. 5 dhjetor
Elsa Demo: Ana, mirëseerdhe. U emocionova nga performanca juaj në Teatrin Kombëtar Eksperimental. Në prezantimin hyrës thashë që këtë pjesë mund ta perceptojmë edhe si një “përqafim i munguar”. A mund të ishte e saktë kjo lloj qasjeje?
Anna Possarnig: Po, patjetër dhe në këtë drejtim kam dashur të shkoj, sepse e gjithë pjesa ka të bëjë me pamundësinë e njohjes. Ne mund të përkojmë në shumë drejtime, por në të vërtetë nuk mund të njihemi kurrë. Unë kam përvojën time, ti ke tënden, vetëm se ne nuk arrijmë ta njohim njëri-tjetrin në të gjitha nivelet e përjetimeve. Kështu që, është e vërtetë mënyra si e ke lexuar: “Përqafim i munguar”.
ED: Keni pasur disa vështirësi për realizimin. Balerina Elda Galo nuk arriti të vinte dhe u desh të performoje vetë.
AP: Sfidë e madhe dhe jo e vetmja që përballuam. Na humbën edhe bagazhet, ku kishim kostumet, skenografinë...
ED: Nuk i gjetët?
AP: I gjetëm me vonesë dhe nuk e dinim nëse do arrinim ta kryenim performancën pa kostumet, skenografinë dhe kërcimtaren, por në fund ishim të lumtur me rezultatin. Ja dolëm edhe pa balerinën. Për këtë arsye m’u desh ta përshtas koreografinë. Ishim ekip i mirë dhe shkoi mirë.
ED: Urime, sepse asnjë mungesë e tillë nuk ra në sy!
AP: Epo, kjo është magjia e teatrit.
ED: Ana, si mund ta luash pa muzikë një histori, nëse mund ta quajmë “histori” atë që performuat? AP: Krijimi i kësaj pjese ka kaluar nëpër një proces të gjatë. E kemi filluar në vitin 2020. Kisha në kokë një ide të përvojave tona të ndryshme që i rrahim në çdo bashkëbisedim. Rimerrja për diskutim një bisedë të së shkuarës, siç mund të bësh edhe ti, por detyra ime ishte si ta sillja këtë në skenë dhe prej saj të nxirrja lëvizjet. Kam bërë mjaft kërkime, kam realizuar fillimisht disa variante, një herë solo, pastaj me dy balerinë, kam kërcyer vetë në një version të shkurtuar, ndërkohë që vazhdoja të kërkoja lëvizjet. Në fund po merrte formën e ndërveprimit, e komunikimit. Mungesa e balerinës më ndihmoi, sepse unë vazhdoja të kërceja me të, por pa praninë e saj. Kjo i dha tjetër dimension performancës, për mirë dua të them.
Edhe me muzikantin kemi bashkëpunuar që prej fillimit. Ai nuk duhet të vinte me muzikë të parapërgatitur që unë të ndërtoja koreografinë mbi të. Jo. Ne kemi ndarë mendime, kemi biseduar shumë, unë propozoja lëvizjen dhe diskutonim si mund ta përkthenim muzikën për atë lëvizje. Joel Diegert ka një mënyrë të veçantë se si e krijon muzikën dhe tingullin.
ED: Ç’lloj muzike bën Diegert?
AP: Luan në saksofon, është saksofonist i sofistikuar. Nga ana tjetër ai ka zhvilluar dhe një program që e shfytyron tingullin, e ndryshon aty për aty, krijon efekte. Luan në skenë po përdor edhe elementet elektronike.
ED: Duke qenë i pranishëm në skenë...
AP: Po, është gjithçka live. Natyrisht ai përgatit më parë disa lloje tingujsh dhe çdo herë arrin të sjellë diçka ndryshe.
ED: Ndonjëherë më kujtonte performancën e John Cage-it, kontroversalin John Cage.
AP: Po, edhe për këtë aspekt të muzikës kemi diskutuar, sepse unë kam pasur përvoja me atë mënyrën e John Cage-it të të bërit muzikë. E kemi përdorur muzikën e tij për produksionin e Bauhauzit. Nuk ishte gjë e re për ne. Kemi përdorur edhe muzikë nga Debysí, me të cilën ndjehem shumë e lidhur. Ishte një nga kënaqësitë fajtore të miat, të fusja Debysinë në performacë dhe iu përshtat mjaft mirë.
ED: Pse “kënaqësi fajtore”?
AP: Është muzika që më pëlqen. Kur luaja në flaut, kam qenë shumë e lidhur me muzikën e tij, veçse nuk e dija si do të rrinte në një pjesë bashkëkohore diçka që të jep shumë emocion dhe mundësi për të treguar. Kjo e bën më aktuale. Në dansin bashkëkohor mund ta përdorësh tingullin në forma të ndryshme, muzikën elektronike po se po, veç jo dhe aq muzikën klasike. E ndjeja që vërtet e doja aty Debysinë, më dukej gjëja e duhur, prandaj e quaj momentin tim të “kënaqësisë fajtore”. Mendoj që kam marrë vendimin e duhur.
ED: Si e ndërton një performancë dhe konkretisht si ke vepruar me “Mendjet paralele”?
AP: Për këtë performancë kam pasur në mendje skena të ndryshme.
ED: Të vërteta, reale, nga jeta e përditshme apo imagjinare?
AP: Nga imagjinata. Është një pjesë shumë abstrakte, në kuptimin që është ngritur mbi disa mendime filozofike, si e perceptojmë botën, si hyjmë në marrëdhënie me të, me njerëzit, ose si nuk komunikojmë me njerëzit. Edhe imazhet që vinin, ishin abstrakte, diçka që e patë edhe në shfaqje, e që nuk janë dhe aq të njerëzishme. Kostumet, po ashtu, janë abstrakte...
ED: E thashë më parë, që krijohet një atmosferë distopike, me atë llojin e perdeve të ftohta plastike.
AP: Saktë. Kam dashur të zbërthej jo aq çfarë ndodh në të vërtetë, sesa çfarë ndodh në mendjen tonë. Ëndrra ime ishte të krijoj një kundërvënie me atë që ndodh në jetën e përditshme. Pra janë dy shtresëzime, njëra konkrete - ne jemi ulur këtu dhe diskutojmë – në anën tjetër, në të njëjtën kohë, janë shumë gjëra që na kalojnë nëpër mend.
ED: Është mendja e një gruaje ajo që e bën këtë ndarje apo ajo e një fëmije? Ke përfshirë kujtime fëminore?
AP: Po dhe ndoshta duhet të kthehem në pikën fillestare, kur kujtimet ishin...
ED: Pra, fjalia e parë është: kujtimet tona, përvojat tona përbëjnë jetën tonë, ekzistencën tonë.
AP: Kujtimet tona janë baza e identitetit tonë, e asaj çfarë jemi. Kërkoja të krijoja një lloj të tashmeje skizofrenike ku gjithë kohën shfaqen imazhe. Ecim në rrugë dhe në mënyrë të pavetëdijshme na shfaqen imazhet e fëmijëve, e të moshurave, e çifteve, e kafshëve, e momenteve të bukura, po edhe e atyre shkatërruese që kemi pasur në jetë. Ato bashkëjetojnë me ne, në njëfarë mënyre. Ndonjëherë ne marrim ato të cilat na ndërhyjnë më me vrull, por pa mundur të fokusohemi tek ato që janë gjithmonë aty, gjithmonë me ne, janë në përvojën tonë trupore.
ED: Në fund ti duhet t’i koleksionosh dhe t’i përmbledhësh të gjitha këto fragmente realiteti.
AP: Përpiqem. Në fund të shfaqjes nuk ka një përfundim të qartë të asaj që ndodh.
ED: Kjo ndjehej.
AP: Gjë e mirë. Për këtë arsye quhet “Mendjet paralele” të cilat nuk takohen kurrë, janë në vazhdimësi.
ED: Në të dhënat e tua biografike kam lexuar se të pëlqen letërsia, të pëlqen Ingeborg Bahman.
AP: E vërtetë.
ED: Ke lindur në të njëjtin qytet ku ka jetuar Bahmani.
AP: Po. Ka mjaft artistë që janë lindur aty dhe janë larguar më vonë, sepse Klagenfurt është një qytet i vogël. Kam qenë e obsesionuar me Bahmanin, kur kam qenë pak më re. Tani, për fat të keq, nuk kam edhe aq kohë për të lexuar. Por ajo që më frymëzon është vështrimi tek njeriu, tek natyra njerëzore. Duke ardhur këtu, po mendoja për punën time dhe them se është kurioziteti për njeriun që më mban, si ndjejmë, si mendojmë, si lidhemi me njëri-tjetrin. Kërcimi është një mjet i bukur për këtë, sepse merret me atë që jemi, ashtu siç e bën edhe letërsia. Letërsia dhe fjalët e bëjnë në mënyrë më racionale, kurse përvoja trupore është më e drejtpërdrejtë, më e lidhur me ndjesitë dhe shqisat tona.
ED: Atëherë, për këtë që sapo the, po citoj Merce Cunningham-in: “Duhet ta duash vallëzimin për t’u qepur pas tij. Nuk të jep asgjë mbrapsht, asnjë dorëshkrim për të ruajtur, asnjë pikturë për t’u ekspozuar në mure dhe ndoshta për t’u varur në muze, asnjë poezi për t’u botuar dhe shitur, asgjë veç atij momenti të vetëm kalimtar kur ndihesh gjallë.”
AP: E mrekullueshme! E njoh mjaft mirë këtë citat. Kjo është e bukura e kërcimit. Ndonjëherë është e trishtueshme, sepse ai moment kalimtar që të bën të ndihesh gjallë, ekziston vetëm në të tashmen. Është një ilaç natyral i jetës dhe një nxitës i mrekullueshëm për kërcimin. Për këtë arsye kërcimi është i rëndësishëm për njeriun.
ED: Ti je edhe mësimdhënëse e kërcimit?
AP: Po. Aktualisht jam duke bërë një trajnim dyjavor me studentët e Universitetit të Tiranës. Në Austri jap mësim për të gjitha nivelet, nga fëmijët, tek të rriturit dhe profesionistët. Por kënaqësia ime më e madhe është puna me joprofesionistët, sepse e sheh që atë që ti u jep atyre, ata e marrin me vete dhe pasurojnë përvojën e tyre të përditshme.
ED: Po punon për një shfaqje me studentët e Universitetit të Arteve?
AP: Me studentët e vitit të parë po bëjmë një trajnim, duke u praktikuar teknikisht. Kam krijuar një pjesë për një kompani lokale këtu, me tre balerinë. Kjo është faza e parë e kërkimit. Kthehem në prill për ta përfunduar. Nuk kemi akoma një datë, por besoj se në fund të prillit do të punojmë për premierën.
ED: Është hera e dytë që merr pjesë në Festivalin Shqiptar të Dansit Bashkëkohor, apo jo?
AP: Po, dhe po të llogarisim që kam marrë pjesë edhe si kërcimtare, kjo është hera e tretë. Shoh që ka potencial tek studentët. Nuk është e lehtë, sepse dansi kontemporan nuk është aq i pranishëm, me sa kam kuptuar. Nuk ka balerinë, mësues dhe promotorë, aq sa do të duhej. Megjithatë, shoh përpjekje të mëdha në proces, kërcimtarë të talentuar, të interesuar dhe të hapur. Do doja të isha më shumë pjesë e këtij procesi dhe e zhvillimit të dansit bashkëkohor. Mundësitë janë. Festivali është vërtet i një niveli të lartë dhe ka produksione me shumë vlerë. Ka akoma punë për të bërë, sepse është një disiplinë krejt e re. Nga ana tjetër ka vërtet potenciale.
ED: Potenciale pa praktikë?
AP: Nuk është problem vetëm i Tiranës dhe i Shqipërisë ky. Me këtë përballen shumë vende. Austria po ashtu nuk ka një infrastrukturë të mirë, pra që qeveria të krijojë kushte për mbështetje financiare, mundësi, skena, kompani, shkëmbim ndërkombëtar, aq të nevojshme të gjitha këto për progresin kulturor në çdo fushë. Midis gjithë fushave të artit, dansi bashkëkohor është më i nënvlerësuari, sepse duhen burime, hapësira për prova, vende për komunitetin ku njerëzit të vijnë dhe të bëhen pjesë, pra duhet një teatër. Nuk është si letërsia. Shkrimtari mund të shkruajë kudo, i pavarur nga infrastruktura.
ED: E talentuar apo punëtore e zellshme?
AP: Përfundimisht punëtore e zellshme. Talenti është gjë e mirë dhe e rëndësishme, veçse, që të kesh vazhdimësi, duhet shumë punë. Nuk e mendoj veten talent të lindur, por punëtore të zellshme.
ED: Përmenda në fillim disa koreografë me të cilët ke punuar. Cili prej tyre të ka dhënë këshillat më të vlefshme, jo në fjalë, por duke punuar?
AP: Eldad Ben Sasson. E kam pasur mësues dhe mik të mirë për shumë vjet. Më ka mësuar mjaft për kërcimin dhe për jetën. Një pjesë e mirë e asaj që bëj, i detyrohet punës me të, me klasën e tij, po edhe qasjes së tij në përgjithësi.
ED: Nga “Bauhauzi”, tek “Ana Frank” dhe “Mendjet paralele”. Ka mjaft ndryshim mes tyre. Të kalosh nga tregimi tematik dhe me një “ngjarje”, tek mënyra abstrakte e të treguarit. Pse? Çfarë kërkon?
AP: Them se jam duke kërkuar një gjuhën time. Do ta krahasoja me gjendjen e adoleshentit që kërkon të dijë se kush është. Një moment ti kupton që je shumë gjëra, jo një gjë vetëm, ndërkohë që thelbi yt është gjithnjë aty, pavarësisht nëse ngre pyetje për ekzistencën tënde apo jo. Kështu e ndjej edhe në punën time. Vetëm këtë vjeshtë kam krijuar katër punë të ndryshme, krejtësisht të ndryshme: njëra ishte shfaqje komerciale, tjetra teatër i hijeve, njëra ishte performancë bashkëkohore “Hey Hay” dhe tjetra “Mendjet paralele”.
ED: Në Vjenë?
AP: Jo vetëm, po edhe në Poloni, Slloveni. Të gjitha kanë të përbashkët një qasje timen ndaj dansit. Edhe pse estetikisht mund të jenë të ndryshme, aty kombinohet mënyra se si e shoh unë botën. Më intereson larmia e temave, më pëlqen të punoj me njerëz që mendojnë ndryshe nga unë, sepse kjo ndihmon për të krijuar situata që nuk i kam parashikuar. Ky është një burim krijues dhe mund të marrësh tjetër rezultat.
ED: Akoma nuk e kuptoj se çfarë do të thuash me “gjuha ime, kërkoj gjuhën time”.
AP: Me gjuhë kam parasysh gjuhën e lëvizjes. Një pjesë të mirë të koreografëve ti i njeh nga gjuha e lëvizjes, nga estetika e secilit. Me veprën që po punoj këtu po përpiqem të krijoj disa lëvizje të veçanta. Pra, ti kërkon shprehjet, tensionin trupor, format, ritmet. Këto janë shumë të lidhura me ndjesitë tona për subjektin, sepse shprehja fizike buron nga ajo që ndjejmë dhe mënyra si ndërveprojmë.
ED: Unë si shikuese, si mund ta dalloj një performancë të dobët?
AP: Është shumë e thjeshtë. Pas shfaqjes i thua vetes: nuk e kuptova. Mendoj se, dhe nuk jam vetëm në këtë pikë, kërcimin nuk mund ta kuptosh lehtë, siç kupton fjalët. Ngjan me muzikën. Ti shkon në koncert, prekesh, ndjen diçka, mund të nervozohesh, lëndohesh, pra provokohen emocione ose jo. Nëse asgjë prej këtyre nuk vjen, atëherë ke të bësh me një shfaqje të dobët. Të njëjtën gjë unë e përjetoj me kërcimin. Kur dal pasi kam parë një performancë, nëse në nivel intelektual nuk kam kuptuar gjë, atëherë them se ka pasur diçka që nuk shkonte. Nuk ke nevojë të kuptosh. Nëse është vepër e mirë, edhe kur nuk të pëlqen stili, estetika, ama të bën të ndjesh diçka, atëherë ke të bësh me diçka cilësore. Ky është dallimi kryesor.
ED: Të ndodh të mos ndjesh asgjë?
AP: Po. Ndodh. Kam parë shumë shfaqje të rëndomta, kam parë shfaqje që nuk janë në shijet e mia që gjithsesi më duhet t’i ndjek. Gjithmonë ka diçka për të mësuar. Pra, më ka ndodhur që nuk kam ndier asgjë.
ED: Për çfarë arsye: mungesë emocioni, dhembshurie? Në përgjithësi, çfarë i mungon dansit bashkëkohor sot?
AP: Ti po hap një kuti të madhe këtu... Po për ta thënë thjesht, personalisht mendoj se iu mungon dhuntia për dansin. E them këtë jo vetëm nga përvoja personale, por nisur edhe nga çfarë po ndodh në këtë fushë ku jam përshirë: unë ndiej që po ndodh një lloj intelektualizimi më tepër se ç’duhet, duke e përshtatur dansin për trupin e arteve të tjera, ndërkohë që dansi ka qëndrimin e vet, ose më saktë duhet të ketë qëndrimin e vet. Nëse e denatyroj, atëherë bëhet art bosh. Nëse muzikën e aplikoj në letërsi, ajo nuk është më i njëjti medium. Them se kjo po ndodh: mosvlerësimi i dansit si një formë më vete e shprehjes në art.
ED: Ti vetë përdor gjuhë të ndryshme mediash, videon apo artin vizual.
AP: I përdor, po. Disa nga punët e mia, nisin nga ideja, po e them gjermanisht, “Gesamtkunstwerk”, që vjen nga Vagneri dhe që do të thotë “vepër arti gjithëpërfshirëse”. Pra, nëse shkon të shohësh një shfaqje, një ekspozitë apo një teatër, qëllimi im është që ta zhvendos publikun në një botë tjetër. Nëse jam në një performancë, apo në një prezantim, atëherë duhet t’i vlerësoj me të njëjtën peshë të gjitha elementet: hapësirën skenike, kostumet, muzikën, elementet vizuale po ashtu. Të gjitha duhet të krijojnë një gjë të vetme.
ED: Më thuaj diçka për “Ana Frankun”.
AP: Ky projekt ka bërë rrugë të gjatë. Nisi si kërkesë për një performancë të Ana Frankut sipas versionit të Xhejms Uitbërnit, në Klagenfurt, në qytetin tim, ku mua më ftuan si balerinë. Muzika është e jashtëzakonshme. Pjesa ngjalli mjaft kuriozitet, ishte përvojë e mrekullueshme dhe një nga producentët që e pa, më ftoi më pas të përgatisja një version për të rinj. Mora një videograf me të cilin kisha punuar me parë. Procesi ynë nisi nga transformimi. Ne nuk do donim të tregonim një histori të Ana Frankut, apo që unë të isha Ana Franku. Nuk është vendi im ai. Unë nuk e kam përjetur atë tmerr, të cilin e njoh vetëm nga libri, e respekoj temën, por unë doja ta lidhja më shumë me diçka që njerëzit e njohin dhe e ndjejnë e që ka të bëjë me pengimin, izolimin dhe heshtjen. Heshtja ka qenë nga pikat tona kyçe për ne. Kështu nisëm nga reduktimi dhe muzika e Morton Feldman-it, muzikë minimaliste, sepse performanca ka heshtje, gjendje pezulli, pezullimi trupor. Rezultati: krijuam një shfaqje shumë intensive, e fokusuar dhe e reduktuar tek njeriu që shikon jashtë dritares, pa kontakt me botën.
ED: Ke një koment për obsesionin e njerëzve për trupin?
AP: Po, kam. Them se trupi është e vetmja strehë që na ka mbetur pa digjitalizuar, sepse një pjesë e madhe e jetës sonë është bërë e tillë, e digjitalizuar: ndërveprimi ynë shoqëror, arti ynë, mënyra si bëjmë pazar dhe konsumojmë, pothuajse, gjithçka. I vetmi që na ka mbetur i pashkëputur është trupi ynë, e që prej të cilit nuk mund dhe nuk duhet të shkëputemi. Është e vetmja shpresë me të cilën duhet të merremi akoma, sepse edhe atë po e manipulojmë, nëpërmjet konsumizmit, kapitalizmit. Gjithçka po ndodh mbi trupin. Trupi ynë është treguesi më i mirë se çfarë po ndodh në shoqërinë tonë. Është shumë politik, në njëfarë mënyre.
ED: Cila është filozofia jote e kujdesjes për trupin?
AP: Kjo pyetje më çon te diçka tjetër: nuk mund ta shkëputim trupin nga mendja dhe emocionet. Kështu jemi ndërtuar, kështu kemi ardhur në jetë dhe kështu jetojmë. Ka shumë rëndësi që të jetojmë me vetëdije: kur hamë, hamë, kur flemë, flemë, kur flasim, flasim...
ED: Filozofia zen, po thua...
AP: Po, të jetosh në të tashmen, t’i ndjejmë, t’i bëjmë dhe t’i prekim gjërat me trupin tonë. Për shembull, prekja që ka shumë vlerë për jetën tonë, nënvlerësohet dhe shumë njerëz sëmuren për shkak të mungesës së prekjes.
ED: Të kontaktit njerëzor.
AP: Prekja njerëzore po edhe prekja e kafshëve, e sendeve, sepse përcjell ndjesi dhe për këto duhet të jemi të vetëdijshëm. Nuk jam tërësisht kundër atyre që stërviten shumë, sepse së paku ata, deri-diku, merren ende me trupin e tyre. Kemi nevojë të krijojmë një kulturë ku kontakti të jetë normale, ndërveprimi shoqëror të jetë normal, ku të jemi me natyrën, të ndjejmë veten dhe trupin tonë në mënyrë të vetëdijshme.
Intervistoi: Elsa Demo
/rtsh.al/


