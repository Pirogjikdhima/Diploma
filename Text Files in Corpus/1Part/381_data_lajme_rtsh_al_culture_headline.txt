“Shqipja në rrezik”, mbi 100 albanologë shqiptarë e të huaj mblidhen në Prishtinë
15/08/2023
Mbi 100 albanologë shqiptarë e të huaj janë mbledhur në Prishtinë për të marrë pjesë në seminarin e 41-të ndërkombëtar për Gjuhën, Letërsinë dhe Kulturën Shqiptare.
Drejtuesit e tij por edhe përfaqësues institucionesh thanë se seminari është një ngjarje e rëndësishme shkencore e kulturore për Kosovën dhe gjithë shqiptarët në Evropën juglindore.
Pjesë e diskutimeve në seminar do të jetë edhe tema “Shqipja në rrezik”, pasi sipas organizatorëve kohëve të fundit vendet shqipfolëse po përballen me një zhvlerësim të dijes albanologjike.
Seminari Ndërkombëtar për Gjuhën, Letërsinë dhe Kulturën Shqiptare është themeluar në vitin 1974 dhe është mbajtur rregullisht deri në vitin 1991, kur ishte ndërprerë nga autoritetet serbe.
Në vitet 1995 e 1996 sesionet e tij u mbajtën në Tiranë, ndërsa nga viti 2000, seminari është rikthyer në Prishtinë. Studiuesit e çmojnë atë si një ndër projektet më frytdhënëse për zhvillimin e gjuhës, letërsisë dhe kulturës shqiptare.
/RTSH/


