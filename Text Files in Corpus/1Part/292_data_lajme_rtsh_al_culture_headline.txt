Evi Reçi guxon me këngën e re: “Shyqyr mam, se ngele e mbuluar”
02/10/2023
Evi Reçi sapo ka publikuar këngën e re “Mdo”, një bashkëpunim me reperin Zaza. Këtë herë artistja vjen ndryshe duke guxuar me një këngë të një stili krejt ndryshe, po kështu edhe në videoklip.
“Ka qenë interesante sepse këtë herë vendosa të eksperimentoj 100për qind,” tha Evi në një intervistë për gazetarin Andri Xhahu në emisionin “Në radio”.
“Nuk është si këngët e qeta që jeni mësuar të më dëgjoni, pa bashkëpunime dhe pak e zhveshur nëpër klipe. Kësaj here grupi prodhues tha: Evi ka ardhur momenti të bësh një update (rifreskim) se dhe vetë ke ndryshuar në aspektin artistik, të eksperimentosh dhe të guxosh pak më shumë.”

“Mdo” e bën Evin bashkë me një repist të ri e të talentuar.
“Zaza është një talent, që do ia dëgjojmë shumë shpejt zërin. Kemi fatin që ta kemi ne të parët në këtë projekt. Zëri i tij na ka emocionuar shumë dhe kombinimi ka dalë shumë interesant.”

E pyetur se si është pritur kënga, veçanërisht nga e ëma, violonçelistja Rajmonda Kondi Reçi dhe kritikja më e madhe e këngëtares, Evi u shpreh:
“Mami tashmë është 100 për qind e bindur në gjërat që bëj. Nuk ndërhyn sepse ka besim. Ajo thotë që kënga duhet të gjenerojë një ndjenjë, të të prekë, pavarësisht se çfarë ndodh me klikimet. Kjo është e vërtetë, sepse kënga nëse s’të prek, sado e bukur të jetë, kalon pa u ndjerë. Për më tepër që ne s’kemi ndërmend t’i blejmë klikimet.”
Me humor, Evi shtoi se e ëma pati dhe një koment për videoklipin.
“Më tha: Shyqyr, o mam, që nxore në pah edhe disa gjëra të tjera, se ngele e mbuluar.”
Ngacmimit të Andrit se si Evi zgjodhi të guxojë pak më shumë në videoklip tani që është në një lidhje, këngëtarja i përgjigjet:
“Kështu është kur e gjen partnerin me frekuenca të njëjta me ty. Nuk i kemi këto probleme. Kur personi kupton botën e tjetrit s’ka si të jetë as fanatik e as xheloz. Nuk do të ishte me mua një person i tillë. Kledi ka qenë i pari që ka bërë lidhjet me producentët dhe ka menduar që kam nevojë për këtë ndryshim, sigurisht duke e shprehur unë e para. E gjitha është artistike dhe aspak banale.”

Kënga e re flet për një çift që ka provuar shumë mënyra për të qëndruar bashkë, por rrethanat nuk i kanë lejuar.
“Xhelozia, toksiciteti dhe gabimet që kanë bërë, dashuria nuk arriti ta shpëtojë këtë lidhje. Them ‘thikë me dy tehe’ që tashmë ata po ecin në dy rrugë paralele por të kundërta, edhe pse duhen.”
Duke u ndalur te dashuria, Evi zbulon se kush thotë më shpesh "të dua" mes saj dhe Kledit dhe kush e bëri i pari këtë premtim.
“Tashmë e themi shpesh dhe nuk zihemi kush e thotë më shumë. E para më duket se e kam thënë unë. Unë jam artistja e shtëpisë. Dashuria tregohet me gjeste dhe vepra. Në momentin që një njeri merret me ty nuk ka nevojë të shprehet me fjalë.”
Evi zbulon ekskluzivisht edhe planet muzikore në vazhdim.
“Është një bashkim mes Shqipërisë dhe Kosovës, me një produksion tashmë në skenë, që mund ta shihni edhe në Festivalin e Këngës. Nuk i dihet!”
/rtsh.al/


