Xhiroi 22 filma artistikë, ndahet nga jeta operatori i mirënjohur i kinemasë shqiptare, Artisti i Merituar Pëllumb Kallfa
16/06/2023
Është ndarë nga jeta në moshën 77-vjeçare, operatori i mirënjohur i kinemasë shqiptare, Pëllumb Kallfa. Lajmi është bërë me dije nga Qendra Kombëtare e Kinematografisë nëpërmjet një postimi në Facebook.
Pëllumb Kallfa ishte operator i filmave kronikale, dokumentarë dhe artistikë. Ai lindi në Tiranë më 1945 dhe ishte djali i fotografit të njohur dhe një nga kronistët e parë të kinematografisë shqiptare, Mehmet Kallfa.
Pëllumb Kallfa mbaroi studimet e larta në Universitetin e Tiranës. Në kinematografi filloi si asistent dhe më vonë u mor me xhirimin e kinoditarëve dhe filma kronikalë. Filmin e parë dokumentar e realizoi më 1971 “Më shumë mish për popullin”.
Gjithsej ai xhiroi rreth 25 filma kronikalë dhe dokumentarë. Kamera e tij u dallua sidomos me filmat: “Basketbollistja nr. 10”, “Shqipëria turistike 1972”, “Pranë hapave të para”, “Duke përdorur rrezatimet bërthamore 1974”, etj.
Gjithsej xhiroi 22 filma artistikë, kryesisht me regjisorë të njohur. Për punën e tij u nderua me titullin e nderit Artist i Merituar.
Filma të tjera përfshijnë: Lulëkuqet mbi mure, Gjeneral gramafoni, Dollia e dasmës sime, Një vonesë e vogël, Përrallë nga e kaluara, Pranvera s'erdhi vetëm, Vitet e pritjes etj..
/rtsh.al/


