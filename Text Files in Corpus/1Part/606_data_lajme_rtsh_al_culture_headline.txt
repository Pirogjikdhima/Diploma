“Gjergj Kastrioti-Skënderbeu, Kryezot i Arbërit”, opera solemne vjen në TKOB, në 555- vjetorin e vdekjes së heroit
08/05/2023
Një kompozim madhor shqiptar, shkruar nga muzikologu Vasil Tole, do të ketë premierën botërore këtë të martë, në Teatrin Kombëtar të Operas dhe Baletit.
Opera solemne me karakter heroik "Gjergj Kastrioti- Skënderbeu, Kryezot i Arbërit", do të jetë një shfaqje artistike, në të cilën ndërthuret arti dhe historia e kombit shqiptar. Tekstet do të jenë në gjuhën shqipe dhe atë latine.
Kjo vepër, e cila është shkruar mbi tekstin e Fan S. Nolit, është fituese e “Konkursit mbarëkombëtar të krijimtarisë muzikore”, shpallur nga Ministria e Kulturës në vitin 2018.
Katër solistët virtuozë të kësaj vepre do të jenë: sopranoja Eva Golemi dhe mezzo-sopranoja Amelda Papa, si dhe baritoni Artur Vera e tenori Gerald Murrjatë, të cilët do të interpretojnë figurën e heroit tonë kombëtar.
Solemne do të përcillet kjo opera, në 555-vjetorin e vdekjes së heroit tonë kombëtar, Gjergj Kastrioti, me profesionalizmin e Orkestrës Simfonike dhe Korit të TKOB-së, si dhe Korit të Filarmonisë së Kosovës, nën drejtimin e dirigjentëve të talentuar si Sieva Borzak, Dritan Lumshi dhe Hajrullah Syla.

/rtsh/


