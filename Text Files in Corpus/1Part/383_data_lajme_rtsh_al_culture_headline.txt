"Logu i bjeshkëve", tradita që vazhdon/ Pjesë e edicionit të 25-të, artistë nga gjithë Shqipëria
14/08/2023
Mes qindra të pranishmëve nën tingujt e lahutës, çiftelisë e tupanit, që në vite jehuan ndër mrize, lugje e stane nisi edhe ky edicion i 25-të i Logut të Bjeshkëve në Qafën e Predelecit në Lepushë.
Artistëve pjesëmarrës nga jugu në veri iu bashkangjitën edhe 10 vajzat bukuroshe, konkurrente për Mis Bjeshkën.
Për kryetarin Tonin Marinaj të Bashkisë Malësi e Madhe, logu i këtij viti është i veçantë “për shkak se vjen pas pranimit të xhubletës në UNESCO”, ndërsa për organizatorin Pretash Nilaj, Logu i Bjeshkëve "është vazhdim i një traditë të vjetër në këto anë".
Pjesëmarrësit thonë se organizime të tilla promovojnë trashëgiminë e pasur kulturore.
Në përfundim, juria përzgjodhi vajzën nga Vermoshi Aureljana Vushaj si "zanën" më të bukur të bjeshkëve për këtë vit.

Gazetar: Mario Gjini
/RTSH/


