“Nuse vetëm për letra”, regjisori Leka Bungo: E kam shkruar 16 vite më parë, u frymëzova nga një grua në Nju Jork që martohej çdo vit
01/05/2023
Komedia “Nuse vetëm për letra”, që mbushi sallën e Teatrit ”Andon Zako Cajupi” në Korçë dhe argëtoi pa masë artdashësit, është shkruar 16 vite më parë dhe është frymëzuar nga një personazh real. Kështu bëri me dije autori dhe regjisori i komedisë, njëherazi edhe Kryetari i Këshillit Drejtues të Bordit të RTSH-së, Leka Bungo në një intervistë në studion e RTSH.
Bungo tregoi se protagonisten e veprës ai e kishte njohur gjatë kohës kur jetonte në Nju Jork, të cilën e përshkruan mjaft të zgjuar, por që jetonte në kundërshtim me ligjet atje, duke e kthyer martesën në një biznes.
“Është shkruar gati 16 vite më parë kur unë jetoja në Nju Jork. Protagonisten unë e kam njohur, ishte një person i jashtëzakonshëm, e mençur, por jetonte në kundërshtim me ligjet amerikane. Ajo martohej çdo vit me kontrata dhe ky ishte biznesi i saj. Kjo ishte fara nga e cila më lindi ideja për të bërë komedinë ‘Nuse vetëm për letra’ që më pas e realizuam me trupën e Korçës që bëri një punë profesionale dhe e justifikoi pritjen e ngrohtë që i bëri publiku i Korçës”, u shpreh regjisori.

I pyetur nëse vepra trajton një problematikë aktuale, Bungo tha se nuk ka asnjë temë politike, por trajton, me mjetet e humorit, rrugët e ndryshme që zgjedhin njerëzit për të mbijetuar.
“Nuk trajton problemin e emigracionit, trajton me mjetet e humorit, groteskut, satirës, rrugët e ndryshme që zgjedhin njerëzit duke shfrytëzuar ligjet e shteteve demokratike për të mbijetuar. Është një vepër që nuk ka një taban filozofik, apo temë politike. Është temë argëtuese, me karaktere të humorit dhe situata”, tha ai.
Pse u zgjodh pikërisht Korça për ta vënë në skenë veprën? Regjisori tregon se nuk kishte si të ndodhte ndryshe pasi është shkruar pikërisht me synimin për t’u luajtur në qytetin juglindor, sepse familja në qendër të komedisë është nga Boboshtica e Korçës.
“Është shkruar me pikësynimin për t’u luajtur në Korçë dhe emrat e personazheve, historia, biografia e familjes që është në qendër të komedisë është korçare. E gjithë psikologjia, rrethanat, dëshirat i bashkojnë ata rreth Korçës, rreth Boboshticës”, tha Bungo.
Regjisori nuk u kursye të tregojë detaje edhe mbi veprën e radhës që ai ka shkruar, e titulluar “Testamenti”, për të cilën tha se do të jetë një nga punët e tij më të dashura dhe që shpreson ta realizojë në vjeshtë.
“Monodramë groteske “Testamenti” dhe ka të bëjë me një temë shumë të dashur për publikun dhe shpresoj ta realizoj në vjeshtë. E kam shkruar dhe tani po bëj platformën regjisoriale, jam në tratavia me aktorin sepse ajo ka vetëm një aktor dhe duhet të jetë ‘ai’. Mendoj që do të jetë një nga punët e mia më të dashura”, tregoi Bungo.

/rtsh.al/


