“Festival Lumiere”, kinematografia shqiptare për herë të dytë në Francë me filmin "Përrallë nga e kaluara"
18/10/2023
Për të dytin vit radhazi, kinematografia shqiptare prezantohet para publikut europian në Festivalin prestigjioz ndërkombëtar të filmit “Festival Lumiere”, në Lion, Francë.
Arkivi Qendror Shtetëror i Filmit bën të ditur se pas prezantimit të filmit të restauruar “Tana” në edicionin e vitit 2022, në Festivalin e sivjetshëm kuratorët kanë përzgjedhur filmin “Përrallë nga e kaluara” të regjisorit Dhimitër Anagnosti (1987). Filmi do të shfaqet në versionin e tij të restauruar në "Seksionin Thesare dhe Kuriozitete".
Programi sjell 14 filma pak të njohur ose të harruar nga 13 vende të ndryshme të botës si: SHBA, Franca, Italia, Polonia, Shqipëria, Korea e Jugut, Madagaskari, Portugalia, Zvicra, etj.
Ai synon t'i japi audiencës një shans për t’u njohur me vepra të rëndësishme kinematografike ose për të zbuluar momente të historisë së filmave.
Gazetare Xhilda Kondi
/ rtsh.al /


