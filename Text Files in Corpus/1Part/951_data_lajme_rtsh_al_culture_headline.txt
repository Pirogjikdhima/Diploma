Teatër i ri në Labinot, “Akademia Rozafa” përurohet nga drama “Adela” me autor Leka Bungon
06/02/2022
Qarkut të Elbasanit i shtohet një tjetër teatër, “Akademia Rozafa”. Pikërisht në një zonë rurale, në Labinot, në “Rozafa City”, shtohet për artistët e teatrit edhe një sallë me 280 vende, që pranë ka edhe sallë kinemaje të përuruar dy vite më parë.
Si para dy vitesh, si tani, të dy sallat artistike, njëra për kinema dhe tjetra për teatër janë përuruar nga skenaristi dhe regjisori Leka Bungo, “Mjeshtër i Madh”.
Fiks para dy vitesh në të njëjtin vend, ne kinemanë e quajtur “Kinostudioja dje”, ai do të shfaqte premierën e filmit “Njerka”. Në kastin e filmit me tre aktorë ishin; Bujar Asqeriu, në rolin e prokurorit, Arjola Demiri - Adela dhe Gjergji Mena në rolin e të birit të prokurorit, Adit.
Dhe e njëjta histori e filmit ‘’Njerka’’, që zanafillën e ka si dramë, një dramë e shkruar 10 vite më parë, drama “Adela”, me skenar dhe regji nga Leka Bungo, vjen së fundi në formën për të cilën u krijua së pari, në skenë, në teatër. Këtë herë në rolin e prokurorit të rëndësishëm e të korruptuar kemi aktorin e Teatrit të Fierit, Astrit Hasani, në rolin e Adit, të birit të prokurorit- Laert Vasilin dhe në rolin e Adelës, vajzës së re që mplekset emocionalisht me të dy, me babë e bir, aktoren Arjola Basho. E cila nën lëkurën e Adelës gjendet në udhëkryqin mes ndjenjave për Adin, të birin e prokurorit dhe nevojës për të qenë e mbrojtur, nevojës për para e pushtet, çelësin e të cilave e ka prokurori, i krimbur në paratë e krimit. Krim që i bie si boomerang nga një tjetër dorë, vritet nga dora vetë, i biri.
Një pasqyrë e rrallë e realitetit social sot në art, që u përpi me kërshëri e duartrokitje jo vetëm nga artistët e mëdhenj të skenës sonë, që mbërritën të shumtë në Labinot, por edhe nga banorët, punëtorët e zonës që mbushën sallën e re periferike-artistike.
/rtsh.al/


