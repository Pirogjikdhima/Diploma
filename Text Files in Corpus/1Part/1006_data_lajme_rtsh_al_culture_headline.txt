“Mokra n’fest”, traditat dhe prodhimet e zonës mbledhin miq e turistë
25/09/2021
E shtuna ka mbledhur në Selcë të Poshtme, krahina e Mokrës me qindra qytetarë, banorë të zonës, miq e dashamirës dhe turistë. Traditat, zakonet, gatimet, sportet, lojrat, koncerti, shëtitje me kuaj ishin pjesë e “Mokra n’fest”, organizuar nga bashkia e Pogradecit. “Mokra n’fest” njihet si festa e kulaçit dhe e dollisë, e njohur për një histori dhe traditë tepër të veçantë, si dollia me 101 shëndete. Pjesë e saj janë gatimi i kulaçit, lakrorit, reçelrave, komposteve etj. por ndërkohë nuk munguan vallet, këngët, lojërat në natyrë dhe eksperienca e veçantë e shëtitjeve me kuaj. Të shumtë ishin edhe qytetarë nga zona të ndryshme të vendit që iu bashkuan kësaj feste në të cilën promovohen prodhimet e zonës. Kjo zonë vlerësohet si një potencial turistik, kulturor dhe historik. Mokra njihet edhe si kryeqendra e mbretërisë së parë ilire. Dëshmitë historike monumentale tregohen përmes 5 varreve të Selcës në kodrën e quajtur Gradishtë.


