“Arti i bashkon popujt”, Orkestranët e Filarmonisë së Beogradit, mesazh paqeje përmes koncertit që dhuruan në Tiranë
23/06/2023
Nuk është një ngjarje e zakontë që artistë virtuozë, të një kalibri të lartë botëror, siç është Maestro Zubin Mehta, të performojnë në skenën shqiptare, ndaj ardhja e tij në koncertin Gala që u mbajt në Teatrin Kombëtar të Operas dhe Baletit, konsiderohet “historike”.
I larguar nga skena vetëm 4 vite më parë, për shkak të 87 vite jetë që mban mbi supe, turi që mban në Serbi, Shqipëri dhe më pas në Shkup, me Orkestrën Filarmonike të Beogradit përmbyll njëherë e përgjithmonë, karrierën e tij artistike.
Me bastunin në dorë, dirigjinti ikonë Mehta, u drejtua drejt skenës, por edhe pse në një moshë të thyer, karizma dhe energjia që e ka karakterizuar si artist, gjallonte ende tek ai.
“Gjatë gjithë karrierës sime artistike, kam njohur në skenë shumë dirigjententë virtuozë por është diçka komplet ndryshe dhe e veçantë të punosh me Maestron Zubin Mehta. Ai ai është si magnet. Ai nuk ka nevojë të bëjë shumë, sepse gjithsesi e përçon energjinë”, tha Marina Nenadovic, soliste, flaut.
Ky koncert Gala solli për herë të parë në Tiranë edhe Orkestrën Filarmonike të Beogradit. Edhe pse i planifikuar si projekt artistik në Tetor të vitit të kaluar, ai mbahet në kohë jo fort të mira për Kosovën dhe Serbinë. Por, pavarësisht kësaj, artistët e Orkestrës, në një intervistë për RTSH-në, u shprehën se nëpërmjet artit mund të ndërtohen ura komunikimi.
“Qysh 3 shekuj para nesh, arti ka qenë një mënyrë për të na lidhur dhe në fakt një nga qëllimet e artit është të krijojë ura komunikimi me popuj të ndryshëm. Vërtet ndjenja që përçon arti është shumë e fortë dhe unë jam shumë e lumtur që jam në këtë qytet dhe do të dhurojmë një koncert të mrekullueshëm për audiencën tuaj”, u shpreh Nenadovic.
“Faleminderit që na keni mirëpritur këtu në Tiranë. Kësaj radhe është ndryshe për Orkestrën tonë, sepse jemi tek fqinjët tanë. Shpresojmë vërtet që të përcjellim një energji të mirë me muzikën tonë sepse muzika nuk mund të fyejë askënd. Uroj të tregojmë që ne vetëm mund të afrohemi nëpërmjet muzikës. Pa thënë asnjë fjalë, ne mund të mirëkuptohemi nëpërmjet saj”, tha Aleksandar Latković, solist, violonçel.

Gazetare: Ornela Ceka
/RTSH/


