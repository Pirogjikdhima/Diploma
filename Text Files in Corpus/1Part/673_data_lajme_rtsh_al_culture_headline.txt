80-vjetori i lindjes së Eno Koços, Akademia e Shkencave nderon dirigjentin e mirënjohur
04/04/2023
Mes tingujve të muzikës klasike shqiptare e asaj franceze, nën dirigjimin e vetë Artistit të Merituar dhe Nderit të Kombit, Maestro Eno Koço feston 80-vjetorin e lindjes.
Edhe pse skenës i ka dhuruar disa dekada jetë, ai sërish gëzon një energji të pashtershme dhe rinore, teksa dirigjon sot këtë koncert në këtë vit jubilar të lindjes.
Emri i Maestro Eno Koços, shënon një pjesë të rëndësishme të historisë së muzikës klasike shqiptare, megjithëse kontributi i tij i ka tejkaluar kufijtë e vendit tonë, duke qenë një artist virtuoz i kalibrit ndërkombëtar.
Por, artisti shprehet se i është dashur të luftojë fort për të shtruar rrugën e tij artistike.
Pavarësisht se maestro Eno Koço, me punën që ka bërë ndër vite, e ka ngritur shumë lart emrin e tij, ai mbi të gjitha mbetet modest.
Duke qenë djali i 2 muzikantëve të njohur, si Kristo Koço dhe Tefta Tashko Koço, artisti shprehet se atë e shoqëron ende fraza, i biri i Tefta Tashkos.
Maestro Eno Koço është anëtar i jashtëm i Akademisë së Shkencave, ndaj veprimtaria në nderim të tij u zhvillua në ambientet e Akademisë, aty ku ishte e ekspozuar edhe një pjesë e mirë e krijimtarisë letrare dhe artistike të tij.

Gazetare: Ornela Ceka
/rtsh/


