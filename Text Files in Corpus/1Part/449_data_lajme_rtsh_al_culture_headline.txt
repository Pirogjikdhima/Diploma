Solli në shqip “Macja”, Tupja: E kuptova pasi e rilexova pas 50 vitesh! Historia e 3 personazheve si Trekëndëshi i Bermudës
06/07/2023
Përkthyesi Edmond Tupja ka sjellë në shqip novelën “Macja” të autores franceze Sidonie-Gabrielle Colette. I ftuar në emisionin “Në radio” të gazetarit Andri Xhahu, Tupja zbuloi se me këtë libër është prezantuar në kohën kur studionte në Francë. “Isha student në Francë. Kisha një vit e gjysmë që kisha shkuar atje. Frëngjishten e flisja dhe e shkruaja, por jo aq mirë sepse kisha shkuar për të mësuar dhe për t’u bërë pedagog. Hyj në një qendër tregtare modeste dhe në të kishte një qoshe për librin. Kisha qejf t’i shikoja dhe t’i prekja sepse kishin dhe një erë të veçantë. Pashë një libër me titullin “La Chatte”, me kopertinë jeshile.”
Bëhet fjalë për vitet 1966-1967 kur e lexoi për herë të parë këtë libër. “E lexova por ngjarja nuk më entuziazmoi. Në vitin 2021 gjatë pandemisë, në bibliotekën time pashë këtë libër. E mora dhe mendova pse të mos e përkthej. E lexova për së dyti, gati 50 vjet më pas. Herën e dytë kuptova që nuk kisha kuptuar asgjë nga leximi i parë.”

Tupja kujton fjalët e emrave të shquar të leksikografisë dhe përkthimit Vedat Kokona dhe Jusuf Vrioni. “Ata më mësuan që për t’u kënaqur nga puna që bën duhet të mos zgjedhësh tekste të lehta. Aty do mësosh të hapësh fjalorë, të kërkosh e të hulumtosh. Ky libër kishte fjalor shumë të zgjedhur, emra lulesh e bimësh, për të cilat konsultohesha me specialistë të fushës.”
Për përkthyesin, historia e tre personazheve kryesore Kamila, Aleni dhe Saha është si Trekëndëshi i Bermudës ku mund të mbytesh. “Kamila u ndje e kërcënuar sepse Aleni nuk i kushtonte kohë. Ajo luftoi deri në fund dhe u përpoq ta shkëpuste nga kjo vëmendje e tepërt. Ai e kupton që ka diçka që nuk shkon por macja ishte pjesë e tij, e fëmijërisë së tij.”
I pyetur nëse macja simbolizon dëshirën për vetmi dhe egon e Alenit, Tupja shprehet: “Diku dashuria ka egoziëm. Egoja ekziston te njeriu por duhet ta shkelësh pak egon tënde, t’i vësh një farë kufiri sepse është edhe egoja e tjetrit. Çifti është një njësi njerëzove shumë e koklavitur, dy gjini të ndryshme, me botëkuptime të ndryshme, me nivele kulturore dhe ekonomike të ndryshme.”

Në vitet 1960 Colette kishte shkruar rreth 15 libra. “Ishtë një shkrimtare shumë e njohur në Francë. Ishte e martuar me një njeri që e kuptoi që kishte talent dhe e shtyu të shkruante. Ishte një zonjë e veçantë, antikonformiste, donte të shkonte deri në fund, kureshtare të dinte deri ku mund të shkojë së tepërmi larg.”

/rtsh.al/


