“Improvizim”, Rama çel ekspozitën në Athinë: Arti s’ka nevojë për përkthim
21/03/2023
“Improvizim” është quajtur ekspozita e pikturave dhe skulpturave mikse që kryeministri Edi Rama ka çelur me punimet e tij në “Zapion Megaro” në Athinë.
Në ekspozitë janë paraqitur 33 punime të krijuar prej vitit 2015 dhe 15 punime të tjera janë të vitit të fundit, ku bien bë sy ngjyrat e gjalla, format abstrakte, punimet prej qeramike, pikturat murale. Disa nga punimet janë krijuar mbi fleta dokumentesh pune, ku Rama ka hedhur ngjyrat e artit të tij.

Ekspozita është një version i zyrës së Edi Ramës në Kryeministri, ku muret janë veshur me vizatime, mbi të cilat qëndrojnë pikturat plot ngjyra dhe veprat e qeramikës të realizuara gjatë punës së tij të përditshme.
Inaugurimi i ekspozitës u ndoq nga afër edhe nga gazetarja e RTSH Denada Shkodrani ka ndjekur vizitën e kreut të qeverisë në Athinë dhe takimet e tij me liderët grekë.
Të pranishëm në hapjen e ekspozitës në Athinë ishin edhe kryeministri Kyriakos Mitsotakis dhe ministri i Jashtëm Nikos Dendias. Ky i fundit bëri edhe inaugurimin e “Improvizimit”.

Duke përshëndetur punën artistike të Ramës, Mitsotakis tha se ai ndodhet në Athinë “si artist dhe jo si kryeministër”. Teksa e cilësoi veten si “artisti më i mirë mes të gjithë kryeministrave”, Rama ftoi artdashësit të shijojnë veprat e krijuara prej tij, duke theksuar se “arti s’ka nevojë për përkthim”.
“Jam shumë mirënjohës për këtë mikpritje mbresëlënëse dhe për këtë event special. Kjo është ekspozita ime e parë këtu. Është hera e parë që vizitoj një shtet si kryeministër që nuk kam në çantën time vetëm shënimet e mia, por edhe artin tim. I jam mirënjohës Nikos që pati një rol kyç që kjo të ndodhte. Pasi pa zyrën tim, i lindi dëshira që ta sillte këtu.
Ajo që shikoni këtu është një version i zyrës time. Unë jam artisti më i mirë mes kryeministrave dhe kryeministri më i mirë mes artistëve. Nuk mendoj që arti ka nevojë të përkthehet, arti flet vetë. Arti nuk është për t’u treguar njerëzve çfarë shohin, por për t’u treguar çfarë ata nuk shohin. Arti im është abstrakt dhe mjaft demokratik që lejon të gjithë të shohin se çfarë dëshirojnë”, tha Rama.
Kryeministri Rama ishte i shoqëruar në hapjen ekspozitës edhe nga bashkëshortja e tij Linda Rama dhe djali i vogël Zaho, për të cilët tha se “e mbështet dhe e ndihmon të jetë njeri më i mirë”.

Nga ana tjetër Dendias u shpreh se zgjedhja e Zapion Megaron për ekspozitën mbart një simbolikë shumë të fortë dhes e Shqipërinë mike dëshiron ta shohë sa më shpjet pjesë të BE.
“Zgjedhja e Zapion Megaron për ekspozitën mbart një simbolikë shumë të fortë dhe e qartë. Ky është pikërisht vendi ku në vitin 1979 u nënshkrua Traktati i Anëtarësimit në atë që ishte Komuniteti Ekonomik Europian asokohe. Ky është pasqyrim i mënyrës si e shohim Shqipërinë, një fqinjë, një mike të afërt dhe, më lejoni ta them, shpresoj, së shpejti, si pjesë e familjes sonë të përbashkët europiane”, tha ai.

Ekspozita do të qëndrojë e hapur për publikun nga 21 marsi deri më 31 mars, nga ora 15:00-20:00 në “Zappeion Megaron” në Athinë.
“Zappeion Megaron” është një pjesë e trashëgimisë kombëtare të qytetërimit grek, në sallat e të cilës organizohen ekspozita arti dhe evente kulturore.

/rtsh.al/


