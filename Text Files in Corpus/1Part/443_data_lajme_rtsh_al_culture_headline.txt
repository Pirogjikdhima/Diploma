Të rinjtë shkodranë punojnë mozaikun, programi edukues i galerisë së arteve
09/07/2023
Prej pesë ditësh disa të rinj shkodranë punuan pandalur në mjediset e Galerisë së Arteve të Shkodrës për ndërtimin e një mozaiku me elementë artistikë, pjesë e një programi edukues të iniciuar nga vetë Galeria në bashkëpunim me specialistin e DRTK Shkodër Petrit Bilalin.
Ky i fundit shprehet se të rinjtë jo vetëm morën njohuri rreth historikut dhe llojeve të mozaikëve por puna me ta u përqendrua në teknikat e ndërtimit të tij, kompozimin por edhe aspektin restaurues.
Nga ana e tyre, të rinjtë vlerësojnë këtë mundësi që u është dhënë duke e parë si pjesë të perspektivës që do t'i vlejë në jetën e tyre.
Drejtori i Galerisë Fatmir Juka thotë se mozaiku prej qeramike i punuar nga të rinjtë do të vendoset në një hapësirë publike.
Në Galerinë e Arteve janë zhvilluar edhe më herët programe të tilla edukimi të lidhura me aspekte të ndryshme të punës artistike si ato për poçerinë, filmat e animuar, kolazhin etj.
Gazetar: Norel Zaimi

/rtsh.al/


