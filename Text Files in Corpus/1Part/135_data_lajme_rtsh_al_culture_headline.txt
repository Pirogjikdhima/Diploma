Fest 62, nis nata e dytë e Festivalit. Emocione dhe surpriza, të ftuar specialë dhe spektakël
20/12/2023
Ka nisur nata e dytë e Fest 62, në të cilën do të performojnë 15 artistë dhe grupe muzikore, që do të plotësojnë edhe mozaikun e paraqitjes së këngëve në skenën magjike dhe plot surpriza në Pallatin e Kongreseve.
Pas natës së parë, e cila ishte e mbushur plot emocione, edhe nata e dytë do të vijojë rrugëtimin magjik të Fest 62, duke dhuruar të tjera supriza për spektatorët në sallë dhe teleshikuesit.
Skena e Pallatit të Kongreseve nuk do të jetë vetëm e 15 këngëtarëve, të cilët do të performojnë. Ajo do të jetë edhe skena e një dueti unik ku pritet të këndojnë dy emra shumë të njohur të botës së muzikës, që përfaqësojnë edhe dy gjenerata artistësh siç do të jetë dueti mes Aleksandër Gjokës dhe Bojken Lakos.
Po ashtu, edhe anëtarja e jurisë, Anila Aliu do të interpretojë në piano, ndërsa moderatori Kledi Kadiu do të zhvillojë ndërkohë edhe një intervistë me të.
Por surprizat nuk mbarojnë këtu. Edhe anëtari i jurisë, Indrit Mesiti do të dhurojë për publikun një performancë magjike në skenën e madhe të Pallatit të Kongreseve.
Ndërsa e ftuara speciale e kësaj mbrëmje është Rachelle Andrioti, e cila do të këndojë një këngë shumë të njohur në një version shumë interesant: “Bien fyelli dhe çiftelia”.
Kujtojmë se juria do të vendosë për 6 çmime, mes tyre edhe këngën fituese të çmimit të parë të Festivalit.
Edhe këtë vit do të jetë publiku, ai i cili do të vendosë se cila këngë do të përfaqësojë Shqipërinë në Eurovizion.
Nga ana tjetër, pas Kosovës dhe Maqedonisë së Veriut, nata finale e Fest 62 do të transmetohet edhe në Malin e Zi, duke marrë në këtë mënyrë përmasa ballkanike. Për herë të parë në historinë e Festivaleve, kanali shqip i radios së Malit të Zi do të sjellë drejtpërdrejt natën magjike të ndarjes së çmimeve.
Këngët konkurruese në natën e dytë:

/rtsh.al/


