Shtegtimi i bagëtive, Margariti: Tradita e lashtë, Transumanca futet në UNESCO
06/12/2023
Tradita e lashtë e shtegtimit të bagëtive, Transumanca është pranuan nën mbrojtjen e UNESCO-s. Lajmi është bërë me dije nga Ministrja e Kulturës, Elva Margariti, e cila shkruan në Facebook se Shqipëria aplikoi në një dosje të përbashkët me Spanjën, Andorën, Kroacinë, Luksenburgun dhe Rumaninë.
“Transumanca në UNESCO! Një lajm i mirë vjen nga Botswana: Plot një vit pasi xhubleta u pranua nën mbrojtjen e UNESCO-s, Komiteti Ndërqeveritar i Mbrojtjes së Trashëgimisë Kulturore Jomateriale votoi përfshirjen e Transumancës në listën e trashëgimisë kulturore jomateriale botërore, për të cilën aplikuam në një dosje të përbashkët me Spanjën, Andorën, Kroacinë, Francën, Luksemburgun dhe Rumaninë. Duke iu bashkuar Italisë, Austrisë dhe Greqisë, që ishin përfshirë në vitin 2019 për këtë dukuri. Tradita e shtegtimit të bagëtive, është një traditë e lashtë që ka kapërcyer shekujt dhe shtetet; një mënyrë jetese e pasur me këngë pastorale, instrumente, veshje, rite, festa dhe kulinari”, shkruan Margariti.
Ministrja uron që ky lajm të jetë një ogur i mirë edhe për dosjet e tjetra të dorëzuara nga vendi ynë në UNESCO.
“Le të jetë ky një ogur i mirë edhe për dosjet e tjera që Ministria e Kulturës ka dorëzuar pranë UNESCO-s, përgatitur nga ekspertë të fushës me mbështetjen financiare të partnerit tonë The_AADF. Faleminderit që hartuat një dosje fituese!”, përfundon postimin e saj Margariti.
/rtsh.al/


