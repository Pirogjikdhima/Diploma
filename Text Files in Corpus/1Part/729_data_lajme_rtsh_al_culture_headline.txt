Intervista/ Dastid Miluka, Tirana thelbi i qenies, dashuria frymëzim
03/03/2023
Më 3 mars në mjediset e Muzeut Historik Kombëtar çelet ekspozita “Arti bashkëkohor Shqipëri-Austri”. Në të do të prezantohen krijimet e pesë piktorëve shqiptarë dhe pesë austriakë.

Në një intervistë me Andri Xhahun në emisionin “Në radio”, piktori i shquar Dastid Miluka tregon se si u bë pjesë e ekspozitës. “Ekspozita është një bashkëpunim me Ambasadën Austriake, me organizim të z. Karl Bauer.

Më ka ftuar një miku im shumë i mirë, Ardian Përvathi, një piktor shumë i njohur, për të qenë mes pesë piktorëve shqiptarë që do të përfaqësonin Shqipërinë në këtë aktivitet.”

Pikturat me të cilat Miluka do të prezantohet në ekspozitë publiku ka patur mundësi të marrë një shije paraprake prej tyre në rrjetet sociale. “Por zbulimi i punimeve nga afër është tërësisht ndryshe. Është rizbulim krejt tjetër sepse një vepër arti duhet ta prekësh vizualisht dhe shpirtërisht nga afër.”

Intervista e dhënë në Radio Tirana 1 u ndal edhe në disa nga stacionet kryesore të karrierës së piktorit Dastid Miluka mes Tiranës dhe Brukselit ku jeton prej 20 vjetësh.
Vizatimet e mia në vogëli kanë qenë çdo gjë përveç se të bukura. Në rastin e një talenti si ju, kush e kuptoi që vizatimet e Dastidit kishin diçka më tepër?
Ka një shprehje të Picasso-s që thotë se të gjithë fëmijët janë artistë, por çështja është se si zhvillohet me kalimin e kohës. Kam patur fatin që ta zhvilloj falë prindërve. Kur mbaronim shkollën 8-vjeçare duhet të zgjidhnim një deri në tre shkolla të mesme. Një nga tre opsionet ishte dhe Liceu Artistik sepse ime ëmë kishte vënë re që kisha dhunti për të pikturuar. Pata fatin e mirë që punova në atë kohë në studion e profesor Gazmend Lekës. Ishte përgatitje shumë e mirë. Më pas ndoqa Liceun Artistik dhe Akademinë e Arteve, që përcaktoi përfundimisht udhëtimin tim drejt kësaj rruge.
E mbani mend vizatimin e parë?
Ime ëmë ka qenë piktore, ka punuar në Kinostudion “Shqipëria e re” në repartin e filmit të animuar. Ajo thotë se ka parë vizatimin e disa zogjve me ngjyra dhe shumë të bukur, dhe në atë moment kuptoi që kisha diçka ndryshe. Kur shkoja në repartet ku krijoheshin filmat vizatimorë, për mua ishte një magjepsje shumë e madhe, një zbulim, ndjeva që ishte një botë që më përkiste. Por vizatimin nuk e kam ruajtur dhe nuk e di se ku kanë fluturuar zogjtë.
Mësuat në Liceun Artistik për pikturë dhe më pas ndoqët Universitetin e Arteve për skenografi dhe kostumografi…
Ne kemi patur fatin që të kishim profesorë shumë të mirë si Agim Zajmi, Perikli Çuli, Orion Shima, në periudhën e viteve 1996-2000 kur kam studiuar. Ka qenë një periudhë eksperimentimi, për të gjetur veten nga ana e konceptit dhe teknikës. Kjo gjë vazhdon me kohën, nuk zbërthehet vetëm në vitet studentore.
Në këtë periudhë, ka patur një piktor që ka ushqyer pasionin tuaj për pikturën?
Zbulimi im i parë ka qenë Van Gogh-u. Unë kam filluar Liceun në vitin 1988, dhe deri në atë periudhë ende nuk kishte literaturë nga jashtë vendit. Kishtr shumë mungesa në atë kohë. Ka qenë libri “Etja për jetë” i autorit Irving Stone, ku flitet për jetën e Van Gogh-ut. Brenda kishte të ilustruara disa nga pikturat e tij, jo shumë të pastra, por sido që të jetë ishte një zbulim fantastik. Me kalimin e kohës kanë qenë autorë të tjerë, duke filluar që nga klasikët, Picasso, Dali, surrealizmi, zbulimi i eskpresionizmit abstrakt gjatë kohës së Akademisë. Kanë qenë disa autorë që na ngacmonin sepse kishim mungesë informacioni. Dukej sikur futeshe në një librari dhe kjo të ushqente nga ana shpirtërore.
Në vitin 2003 vendosët të largoheni për në Bruksel… Si e morët këtë vendim?
Ka qenë një moment që po e mendoja. Kisha mbaruar Akademinë e Arteve. Në moshën 28-vjeçare mendova që nëse nuk lëviz tani nuk do të lëvizja ndonjëherë. Ishte momenti i duhur. Për fat të keq Tirana e asaj kohe nuk ishte kjo e sotmja, që mund të ofrojë mundësi. Kisha fatin që im atë jetonte në Bruksel që prej vitit 1994. Ai ka qenë regjisor i Cirkut të Tiranës dhe një nga themeluesit e shkollës së lartë të cirkut të Brukselit që në atë kohë nuk ekzistonte. U krijua dhe vijon sot e kësaj dite të jetë interesante.
Duket se rruga ka qenë e shtruar disi. Me çfarë vështirësish jeni përballur?
Shkoja te familja ime por sido që të jetë do i kalosh të gjitha fazat, që nga mësimi i gjuhës. Unë nuk flisja frëngjisht, një nga gjuhët kombëtare në Belgjikë. Unë shkoja vetëm me anglishten. M’u desh të nisja nga e para. Më pas të duhet të fillosh të zbulosh të gjithë kulturën e një vendi të ri, të zbulosh autorët. Për mua ishte zbulimi i Magritte-s apo korifenjtë e pikturës surrealiste. Të gjitha këto hyjnë te pjesa e formimit, që të merr kohë deri sa të integrohesh në mënyrën e jetesës, pra në modus vivendin që kanë ata si popull.
Ky ishte evolucioni juaj. Po pikturës suaj çfarë i ndodhi nën ndikimin e kësaj kulture?
Filloi të bëhej pak më e rafinuar sepse kisha shkuar shumë i egër në aspektin e shprehisë artistike. Isha shume direkt dhe agresiv. E kemi këtë tipar ne si shqiptarë e mesdhetarë. E ruajta pjesën e ngjyrës por fillova të rafinoja formën dhe subjektin. U bë një alternim shumë interesant kur vjen puna te shprehitë artistike. Ka rrjedhur dhe ka ardhur deri në formën që ka sot e kësaj dite.
Si është raporti që ruani sot me Shqipërinë?
Në qoftë se do ta perifrazoja vetëm me një fjalë, është dashuri. Tirana për mua është thelbi i çdo gjëje që ka lidhje më gjithë qenien time. Është nostalgji pozitive sepse më kthehet në burim frymëzimi.
Muzikantët që kam patur të ftuar në studio më kanë thënë se improvizimi është një formë e lartë e krijimit. Si ndodh me piktorin? Ka vend për spontanitet në krijimin e një pikture?
Në qoftë se do e krahasoja pikturën me muzikën jazz që është e gjitha improvizim, do të thotë se të gjithë bagazhin teknik që e ke mësuar ndër vite dhe virtuozitetin, ti i merr dhe i përdor si mjete për t’u shprehur artistikisht. Edhe në pikturë, nisesh nga një ndikim, një imazh, poezi a tregim, që të fut në një botë të caktuar e cila të duket interesante dhe pëlqen ta përkthesh vizualisht. Piktura është interesante sepse gjatë gjithë procesit që nga fillimi, zhvillimi e deri në përfundim, krijuesit tregohen pak egoistë sepse është proces shumë personal dhe intim, por kur e ndan me publikun kalon në një tjetër dimension po aq të rëndësishëm sepse në kontaktin me njerëzit kupton se çfarë pune ke bërë. Sheh gjëra që në momentin që ke krijuar nuk i ke patur në mendje fare. Komunikimi me publikun është fantastik.
Nga Brukseli në Hagë, Paris, Kanë, Lugano e Tiranë. Ku vlerësohet arti i pikturës më shumë?
Jashtë i jepet një rëndësi shumë të veçantë artit sepse ka institucione të formuara prej shumë vitesh. Për artin figurativ ke të organizuara shumë muze, galeri, ankande. Vlerësimi është maksimal. I gjithë tregu i artit në Europë dhe në botë është shumë i rëndësishëm, ndërkohë në Shqipëri ne jemi ende në hapat e parë. Ndryshimi do vijë me kohën. Kritika mungon për fat të keq. Është ajo që do e mësojë publikun që e dashuron artin të fillojë të kuptojë se çfarë është arti në thelb. Kemi nevojë të ushqehemi që të jetojmë por edhe arti është pjesë e ushqimit shpirtëror që na duhet. Picasso thotë: “Arti është ai që na shërben për të shpluhurosur nga shpatullat të gjithë pluhurin që na jep dita apo jeta.”
Keni realizuar shumë portrete, “Dina”, “Livia”, “Vajza me lule vjollcë”, “Kukafshehthi”. Është gjithnjë real subjekti i tyre?
“Dina” dhe “Livia” janë portrete njerëzish që unë i njoh. Aty është edhe bota ime. Një piktor kur pikturon një portret jep diçka nga vetja. Pjesa tjetër mund të jetë fiktive por ka një koncept brenda punës. Ai portret lidhet me detaje të përdorura brenda punimit për të krijuar një histori të veçantë. Për shembull “Kukafshehthi” është interesante sepse titulli është i rëndësishëm. Është një çelës që zbulon atë puzzle-in që mund të jetë brenda pikturës. Unë nuk dua t’i zbërthej asnjëherë pikturat sepse më duket sikur i vras imazhin. Kur zbërthehet në fjalë bëhet shumë e kapshme. Autori japonez Haruki Murakami, të cilin e kam shumë përzemër, përdor realizmin magjik në shkrimet e tij. Sado realist të jetë në atë që shpërfaq, mbetet magjik sepse krijon disa botë paralele që në bashkëpunim me botën reale të japin emocion dhe energji të ndryshme ku gjithsecili e kupton sipas mënyrës së vet. Kjo është e rëndësishme.
Duke u ndalur te piktura juaj “All my thoughts goes back to you” (Të gjitha mendimet kthehen te ty), por pa dashur të zbërthejmë pikturën, meqë është një proces që nuk e pëlqeni… Ku ktheheni gjithmonë dhe e gjeni derën hapur?
Në Tiranë, në shtëpi… Në pikturën që i referohesh, është një personazh, koka e të cilit është shndërruar në një shtëpi zogjsh. Të gjithë zogjtë që fluturojnë duket sikur ikin dhe kthehen në shtëpi. Edhe Shqipëria është në këtë stad, si një personazh i cili mbetet foleja jonë. Ne, pasi edhe unë e quaj veten si zog shtetgtar, gjithmonë kthehemi, edhe nëse jo fizikisht, prap mendimi kthehet mbrapsht te ky personazh që mund të jetë shtëpia ose gjithçka që është e shtrenjtë.
Një tjetër pikturë është “The night of falling stars” (Nata e rënies së yjeve)…
Është një lloj ikje, largimi… I referohem pikturës së Van Gogh-ut “Nata e yjeve”. Për fat të mirë e kam parë origjinalin së fundi në muzeun e Orsay-t në Paris. Ishte një “coup de cœur” siç thonë francezët, goditje në zemër. Simbolikisht duket sikur je në kabinë në mes të një bote të papërcaktuar, reale apo imagjinare, dhe pjesa e qiellit bën lojën e vet me yjet dhe trupat që fluturojnë, që duket sikur ngjanjëherë ne jemi ëndërrimtarë dhe fluturojmë në këtë lloj qielli.
Kur bien yjet, thuhet se duhet menduar një dëshirë. Cila është dëshira më e shpeshtë e kohëve të fundit?
Nuk është vetëm një. Mund të jenë shumë. Çdo ditë mund të jetë një dëshirë e ndryshme. Mua më pëlqen shumë që të jetoj me ditën. Sigurisht që mund të ketë një dëshirë apo një ëndërr shumë të madhe. Për momentin mendoj se po e jetoj atë ëndërr. Është ëndrra që unë të vazhdoj dhe të krijoj. Për fat të mirë kam shumë frymëzime. Jam brenda kësaj ëndrre dhe më vjen mirë që jam brenda saj.
“In the name of love” (Në emër të dashurisë)... A justifikohet gjithçka në emër të dashurisë?
Gjithçka! Është primarja. Çdo gjë duhet bërë në emër të dashurisë.
A është dashuria një nga frymëzimet tuaja?
Absolutisht po! Chagall thotë se çdo gjë që del nga zemra është e pastër dhe shumë e mirë, duke iu referuar dashurisë. Sidomos në art nuk ka asgjë që mund ta bësh pa zemër dhe të dalë e mirë. Arti duhet të burojë direkt nga zemra.
/rtsh.al/


