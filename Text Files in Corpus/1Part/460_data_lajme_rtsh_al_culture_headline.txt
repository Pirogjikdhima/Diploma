Ndezi Sheshin Skënderbej me koncertin e tij, Enrique Iglesias: “Nuk dua të iki më nga Shqipëria”
01/07/2023
Pasi mori çelësin e Tiranës, ngriti dollinë me raki, këndoi në sheshin Skënderbej një sërë këngësh me muzikë latine, hite të karrierës së tij si “Subeme la radio”, “Bailando”, “Hero” dhe “Si te vas”, por edhe shumë këngë rrok, përballë një publiku tepër të ngrohtë, këngëtari me famë botërore, Enrique Iglesias në koncertin e tij të parë në Shqipëri, organizuar në javën spanjolle të Kulturës, u shpreh si jo pak të huaj të tjerë kur vizitojnë Shqipërinë: “Nuk dua të iki më nga Shqipëria” tha para publikut shqiptar, të panjohur për të deri dje.
Dhe sheshi u mbush plot edhe pse biletat kushtonin nga 28-150 euro, dhe pati edhe fansa të ardhur nga vende të ndryshme të botës për të shijuar live muzikën e Iglesias.
Ndërkohë Enrique Inglesias ka bërë dhe simbolin e shqiponjës gjatë performancës së tij në sheshin Skënderbej.
Pas Enrique Iglesias, i sjellë në Shqipëri nga një bashkëpunim kompanish shqiptare dhe të huaja, por edhe mbështetur nga Bashkia e Tiranës për mbarëvajtjen e plotë, në datën 20 korrik pritet të vijë një tjetër yll i muzikës latine dhe botërore, Ricky Martin.
Gazetare Magdalena Alla
/RTSH/


