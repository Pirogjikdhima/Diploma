Fëmijët gjirokastritë përkujtojnë 13 vjetorin e pavarësisë së Kosovës
17/02/2021
Përvjetori i trembëdhjetë i pavarësisë së Kosovës vjen edhe në memorien e fëmijëvë të qytetit të Gjirokastrës. “Lule shkurti” titullohej aktiviteti i organizuar nga Qendra Kulturore “Fato Berberi”, ku për herë të parë erdhi hymni kombëtar i Kosovës nga tingujt e violinistëve të vegjël. Nuk munguan edhe interpretimet e poezive që tregojnë pafundësinë e përpjekjeve të kombit shqiptar deri në pavarësi.
“17 shkurti është një ditë shumë e rëndësishme për gjithë kombin shqiptar ndaj QKF nuk mund ta linte këtë datë historike pa e përkujtuar me një aktivitet simbolik me pjesëmarrjen e rretheve. Janë rrethi i violinës, aktrimit të cilët kanë punuar për këtë aktivitet. Më vjen shumë mirë që edhe në këtë periudhë pandemie, festojmë ditën e shtetit më të ri Kosovës. Në të njëjtën kohë, gjë që është shumë e rëndësishme për QKF, nga njëra anë fëmijët i trainojmë në të gjitha fushat që ne veprojmë dhe nga ana tjetër ne u japim mundësinë për të shfaqur dhe shpalosur atë çka ata mësojnë gjatë gjithë kohës këtu.”- shprehet Esmeralda Llongo, përgjegjëse e qendrës.
Më 17 shkurt të vitit 2008 Kuvendi i Republikës së Kosovës shpalli Deklaratën e Pavarësisë së saj. Shpallja e Pavarësisë së Kosovës ishte kurorëzim i një rrugëtimi të gjatë e të vështirë për gjithë qytetarët e saj.


