Fitnete Tuda rrëfen jetën dhe karrierën e saj: Jam e lidhur me Tiranën dhe Festivalin e Këngës në RTSH
22/12/2023
Këngëtarja e njohur shqiptare Fitnete Tuda, pjesë e jurisë së Festivalit 62 në Radio Televizionin Shqiptar, e shoqëruar nga bashkëshorti i saj, ka rrëfyer momente nga jeta dhe karriera e saj në “Pasditja ime” në RTSH 1.
Tuda tha se është e lidhur me Tiranën dhe vetë festivalin, dhe jo rastësisht reporteri i saj përmban këngën e njohur “Shi bie në Tiranë” të cilën e interpretoi edhe mbrëmjen e djeshme në natën e tretë të festivalit të titulluar “Nata e Nostalgjisë”.
“Në Festivalin e RTSH kam pasur 4 prezantime. “Rrugë” ishte e para “Shi bie në Tiranë”, “Një ditë” dhe pjesëmarrja ime e fundit ishte në vitin 1999 me këngën “Shpresa”. Jam e lidhur me Tiranën, me festivalin. Kështu që është kënaqësi për mua dhe publiku nuk më ka harruar”, u shpreh Tuda.
Ajo tregoi edhe arsyet se përse nuk ka marrë pjesë më në Festivalin e Këngës në RTSH përveç katër prezantimeve të saj.
“Krijuam familje bashkë, unë iu përkushtova familjes. Familja është e para për mua. Edhe para karrierës. Kështu u shkëputa pak nga muzika. Vajza Dua është 17 vjeçe, dhe Edoni është 15 vjeç. Kemi një këngë bashkë në këngën magjike gjatë pandemisë. Kënga quhet “Kur buzëqesh”. Edhe ata e pëlqejnë muzikën. Kjo është kënga e fundit. Kam këngë të reja të cilat i kam regjistruar në telefon por duan shumë punë të realizohen”, tha këngëtarja e njohur shqiptare.
Midis shumë të tjerave, këngëtarja Tuda rrëfeu edhe shpërnguljen e prindërve të saj nga Struga për në Prishtinë si pasojë e përndjekjes politike ndaj familjes së saj.
“Në vitet 70-të ne jemi shpërngulur nga Struga, nga Maqedonia për në Prishtinë, për në Kosovë. Për arsye politike ne jemi shpërngulur nga Struga sepse babai im ka qenë profesor i filozofisë. Nga mosha 5 vjeçare jetoj në Kosovë.
Prindërit më pas në vitin 1993 u kthyen në Strugë. Nëna ndërroi jetë në moshë të re kur ishim në Kosovë. Ky ka qenë rrugëtimi im. Shpesh rrugëtimi ndikon edhe në tekstin dhe muzikën. Kjo ka reflektuar edhe në tekstin e këngës “Rrugë”. Teksti është i ndjeshëm dhe emocional dhe shpreh dhimbjen e realitetit”, rrëfeu Tuda.
Duke iu referuar pikërisht këtij realiteti të vështirë që kanë shoqëruar trevat shqiptare në historinë e tyre, Tuda tha se në të ardhmen është krejt e natyrshme që të ndodhë edhe bashkimi në një i kombit shqiptar për sa kohë sytë janë drejt integrimit në BE.
“Ne nuk jemi ndarë me dëshirë, na kanë ndarë. Ky ka qenë fati ynë, s’e kemi zgjedhur këtë fat. Në të ardhmen Evropa bashkohet, bashkohemi edhe ne. Ndarja nuk ka qenë e natyrshme dhe traumat kanë mbetur për ne si komb”, nënvizoi Tuda. /rtsh.al/


