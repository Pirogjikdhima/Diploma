“Fati i marrë” – Besnik Mustafaj në "Bibliotekë" nga Arta Marku
06/10/2023
Po sikur të kishim pasur një fat tjetër?
Po sikur të mos kishim qenë kaq gjatë të pushtuar apo së paku të mos ishim në periferi, me një distancë të theksuar nga qendra?
Po sikur pavarësinë ta kishim fituar më herët?
Po sikur të mëdhenjtë të na kishin mbështetur?
Po sikur të mos ishim të vegjël?
Po sikur një grua të ish përfshirë në mes?
Po sikur dashuria që ta kish ushtruar pushtetin e vet?
Në realitet nuk kemi nga ta dimë, por letërsia përfytyron...

Edhe Besnik Mustafaj përfytyron sikur gruaja e vërtetë e Benjamin Disraelit të mos ishe Anna, por Hana, e ai ta kish gjetur, kërkuar dhe marrë dashurinë e saj kur e pat' takuar në viset shqiptare, kohë para se të bëhej kryeministër i Britanisë, kohë para se të bëhej madje edhe shkrimtar e vendosi të ndiqte gjurmët e Bajronit. Për pasojë përfytyron sikur, qoftë edhe për hir të Hanës aq sa edhe për hir të zbulimit të Shqipërisë dhe shqiptarëve, Disraeli na u bë mbështetës. Në fund të fundit ndihet një tis dashurie në rreshtat e librit të tij “Naltësimi i Iskanderit”, personazhi qendror i të cilit ishte pikërisht Skënderbeu i shqiptarëve i dashuruar me vajzën e Huniadit.
Pastaj Mustafaj përfytyron sikur Shqipëria e sotme është një nga vendet me demokracinë më të zhvilluar në Evropë. Natyrshëm, në fund të fundit, sepse Shqipëria e librit të tij e nuk e ka fituar pavarësinë më 1912 sikurse Shqipëria reale por shumë më herët, më 1878 sepse u mbështet…
“Çfarë fati do të kishte pasur Shqipëria pa Mbretërinë e Bashkuar?... Ishte vendosmëria e palëkundur që tregoi ajo për t’u dhënë shqiptarëve pavarësinë nga Perandoria Osmane në vitin 1878 dhe gjithë përkujdesja e treguar në vazhdim për ta mbajtur vendin tonë në anën e mirë të Historisë,” thotë një nga personazhet e librit.

Jemi në letërsi. Sfondi është një shkrirje e historisë së mirëfilltë, ngjarjeve dhe personave të vërtetë me trillimin tipik që shkrimtarët dinë ta montojnë në laboratorët e tyre duke të bërë të reflektosh mes asaj që ka ndodhur e asaj që mund të kishte ndodhur: A është fati për shqiptarët paraprakisht i shkruar? Apo janë shqiptarët që nuk kanë mundur a ditur t’i marrin në dorë frerët e fatit? Po rastësia a hyn? Po të qenët i vogël? Po dashuria? Gjithsesi mes gjërave që kanë ndodhur e atyre që mund të kishin ndodhur, a është i MARRË fati që na ka ndjekur a prirë?
Për "Fatin e Marrë", librin më të fundit të Mustafajt, një diamant në letërsinë e sotme shqipe, një kulminacion në letërsinë e vetë autorit, intervistë me shkrimtarin.
Nga Arta Marku

/rtsh.al/


