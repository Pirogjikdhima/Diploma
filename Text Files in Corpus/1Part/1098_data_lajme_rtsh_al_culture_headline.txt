Agim Krajka përcillet për në banesën e fundit, Rama: Në sytë tanë i dha emrin e tij firzamonikës
03/03/2021
Është përcjellë sot për në banesën e fundit kompozitori i njohur, Agim Krajka, i cili u nda nga jeta dy ditë më parë. Me një shënim në facebook, kryeministri Edi Rama shkruan se Krajka spikati me këngë të rrezikshme tingujsh të lehtë në atmosferën e rëndë të marsheve komuniste.
“Nuk e di nëse ka pasur një kompozitor tjetër që të jetë fishkëllyer aq shumë sa Agim Krajka në buzët e të dashuruarve të botës së djeshme shqiptare pa youtube e as telefon inteligjent”, shkruan Rama mes të tjerash.
Postimi i plotë:
AGIM KRAJKA që në sytë tanë i dha emrin e tij firzamonikës, iku sot në banesën e fundit.
Dibran nga rrënjët por dritën e diellit e pa në Kavajë, 84 vjet më parë, me firzamonikën e të atit pranë djepit.
Ajo firzamonikë e pandarë nga kraharori u bë e pandashme nga personaliteti i tij krijues, i cili spikati me këngë të rrezikshme tingujsh të lehtë në atmosferën e rëndë të marsheve komuniste dhe me variacione marramendëse në skenat e këngës popullore.
Nuk e di nëse ka pasur një kompozitor tjetër që të jetë fishkëllyer aq shumë sa Agim Krajka në buzët e të dashuruarve të botës së djeshme shqiptare pa youtube e as telefon inteligjent, po nuk besoj të këtë ndonjë nga banorët e asaj bote që sot nuk ka ndjerë një therje në zemër për shuarjen e burimit të atyre fishkëllimave.
U prehtë në paqe


