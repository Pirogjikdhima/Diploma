“Rikard, përcjellja e fundit”, premiera e filmit të Mevlan Shanajt kushtuar Rikard Ljarjes
02/04/2023
Kinemaja shqiptare vështirë se ka pasur një ikonë kaq të shumanshme si Rikard Ljarja.
Tre vite pas ndarjes nga jeta, njëri prej miqve, regjisori Mevlan Shanaj dhe bashkëshortja e tij, skenaristja Natasha Lako, producenti Tan Kazazi, kompozitori Gent Rushi etj, të mbështetur nga Qendra Kombëtare e Kinematografisë, por dhe të gjithë kineastët bashkë teksa kujtojnë bashkëpunimin e miqësinë me të, i bënë gati filmin e jetës, “Rikard, përcjellja e fundit”, që u shfaq si premierë në Kinema Millenium.
Ai nuk ndihej si ikonë, aq me shpirt të madh ishte, saqë të qenit ikonë ndoshta i dukej fyerje për të tjerët.
Edhe në familjen e tij të kulturuar shkodrane, ku çdo profesion kishte vlerën e tij e artistët e kinemasë nuk shiheshin si të përveçëm ai ishte një si shumë të tjerë.
Por të tjerët, sidomos gratë, donte apo nuk donte Rikardi si ikonë e panë, si figurën e pastër engjëllore që kombinuar me bukurinë dhe talentin krijoi një ndër portretet më të mëdha të kinemasë.

Aq i adhuruar ishte portreti i tij në 22 filmat e Kinostudios Shqipëria e Re si aktor protagonist, ku spikat roli i Dedës te “Rrugë të bardha”, të cilin Mevlan Shanaj do ta quante filmin më të arrirë shqiptar, sepse dha shembullin e njeriut që flijohet për komunikimin mes njerëzve, flijohet për jetën e njerëzve të zakonshëm.
Ai ishte edhe regjisor i 9 filmave dhe skenarist i dy filmave. I binte fizarmonikës dhe pianos, edhe këndonte, edhe pikturonte, edhe shkruante libra.
Por filmi e vuri Rikardin në podin e nderit si aktor, si regjisor e sidomos si njeri, siç do të shprehej aktori Birçe Hasko.
Filmi “Rikard, Përcjellja e fundit” shpërfaqi Shkodrën e viteve ‘50, ku gjendej edhe Rikardi i vogël, që adhuronte librat e dallonte në mësime.
Nga interpretimi në orkestrën simfonike të Shkodrës ne moshën 17-vjeçare, te pasioni për aktrimin.

Personazhet e filmave kujtojnë kur realizuan së bashku rolet në filmat “Komisari i Dritës”, “Në fillim të verës”, “Në pyjet me borë ka jetë”, “Rrugicat që kërkonin diell”, “Ilegalët”, “Duel i heshtur” etj.
Roza Anagnosti tregon natyrshmërinë e interpretimit të tij dhe se si bashkë kishin një kimi artistike.
Bujar Kapexhiu tregon se si Rikardi në kinema solli qytetarin. Dhimitër Anagnosti e quan europian që i dha frymë të re interpretimit, paçka se Rikardi vetë rrëfen se çdo gjë kalonte në filtrin e ideologjisë së kohës.
Ndërsa për bijtë e tij, ai qe busulla, këshilluesi gjithë durim, që tashmë mungon. E sa për bashkëshorten, aktoren Marjeta Ljarja, ajo ndihet e mbështjellë ende nga kujtimet dhe emocionet e një jete të mahnitshme së bashku.

/rtsh.al/


