Skënderbeu dhe Elez Isufi bëhen murale në Bulqizë
23/08/2023
Të gjithë ata që do të udhëtojnë drejt Dibrës nëpërmjet rrugës së Arbrit mes dy lagjeve të qytetit të Bulqizës do të shohin këto dy murale.
Portreti i heroit tonë kombëtar, Gjergj Kastrioti-Skënderbeu dhe ai i dëshmorit Elez Isufi janë vendosur në muret anësore të urës që lidh dy lagjet e Bulqizës.
Këto dy portrete janë vepër e autorit Bledar Çakalli.
Ai thotë se nëpërmjet këtyre pikturave, që ka bërë jo vetëm këtu, por në shumë vende të tjera, synon të jetësojë historinë e kombit shqiptar me ata që kanë dhënë jetën për vendin.
Çakalli shton se i detyrohet vendlindjes për të pikturuar këto murale.
"Në fillim ka qenë pasion. Nga detyrë m'u kthye në një sfidë, që këto piktura dhe historia e kombit shqiptar të ringjallen nëpërmjet artit," shprehet piktori Çakalli.
Muralet me portretin e Skënderbeut dhe Elez Isufit të pikturuara nga Bledar Çakalli mund të shihen nga qindra persona, që udhëtojnë në drejtim të Dibrës dhe në Bulqizë.

Gazetar: Marjo Merhori
/rtsh.al/


