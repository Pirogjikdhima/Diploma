“Të pranosh tjetrin ndryshe”, regjisori Kiço Londo vë në skenë monodramën që ka në qendër një transeksual
23/06/2023
“Të martën në supermarket”, monodrama e cila vjen si një klithmë e fortë kundër paragjykimit dhe konservatorizmit, për persona që i përkasin komunitetit LGBT, do të vihet në skenë nga Teatri Shëtitës Çajupi.
Sipas regjisorit Kiço Londo, kjo lojë teatrale ndërtohet mbi realitetin në të cilin jetojmë dhe vjen si një thirrje për të kuptuar e pranuar tjetrin ndryshe.
Në qendër të historisë vihet një transgjinor, i cili përmes një monologu prekës dëshmon për marrëdhënien shumë të tensionuar që ka me babanë, për shkak të mospranimit të ndryshimit të gjinisë. Nën petkun e personazhit është veshur aktorja Laura Nezha, e cila shprehet se kapërcimi i rolit nga gjinia mashkull në gjininë femër, ka qenë një punë sfiduese për të.
Monodrama "Të martën në supermarket" do të vihet në skenë nga data 26-29 Qershorin në orën 21:00, në skenën e Teatrit Kombëtar Eksperimental.

Gazetare: Ornela Ceka
/RTSH/


