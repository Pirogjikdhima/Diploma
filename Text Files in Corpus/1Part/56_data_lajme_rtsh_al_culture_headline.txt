Interes i lartë për muzeun në Kukës – Viti 2023, bilanc pozitiv me turistët
05/01/2024
Muzeu etnografik në Kukës mbetet një nga pikat më të frekuentuara nga turistët e huaj, por edhe nga ata vendas.
Gjatë vitit të kaluar, interesi ka qenë i lartë për ta parë nga afër muzeun.
"Kemi shtim të vizitorëve, por mund të themi që të huajt kanë pasur më shumë interes nëpërmjet agjencive ose operatorëve turistikë. Kemi edhe shkollat. Deri tani ka pasur 8–9 grupe shkollash që kanë vizituar muzeun, por edhe universitetet me ekspeditat e ndryshme që kanë në Veri, nuk lënë pa përfshirë edhe Kukësin," tregon ciceroni Liridon Cenaj.
Në vitin 2024, Cenaj tregon se aktivitetet dhe risitë nuk do të mungojnë, madje do të kulmojnë në datat historike që janë arkivuar brenda këtij objekti.
"Aktivitetet do t'i pasqyrojmë shumë shpejt. Janë veprimtari të rëndësishme, si Dita Ndërkombëtare e Trashëgimisë Kulturore, 28–29 Nëntori," shton z. Cenaj.
Gjatë vitit 2023, muzeu etnografik u vizitua me mbi 1 mijë turistë të huaj dhe vendas.
Gazetar: Dashamir Shehu

/rtsh.al/


