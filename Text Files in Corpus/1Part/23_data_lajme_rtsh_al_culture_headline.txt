Bungo: "Testamenti", një komedi që të bën të qeshësh me hidhërim
26/01/2024
Regjisori i shumë veprave të vendosura në skenë, Leka Bungo i ftuar në emisionin “3D” foli për veprën me të re, shkruar prej tij, "Testamenti". Vepra do të shfaqet si premierë në skenën e Teatrit Kombëtar më 31 janar.
"Testamenti është një tragjikomedi që vërtitet rreth një personazhi të lindur në kohën e komunizmit "Kuqo".
Regjizori tregoi se nëpërmjet veprës është përpjekur të sjellë një mini skaner të zhvillimeve në shoqërinë shqiptare që nga krijimi i Partisë Komuniste me 1941 dhe deri në rënien e saj me 1991.
Për Bungon, kjo vepër është e veçantë pasi ka një natyrë që të bën të qeshësh me hidhërim dhe jo me gazin që të jep humori në përgjithësi.
“Kuqo” është një personazh që e dua shumë sepse ai sjell të vërteta të mëdha nga jeta e Shqipërisë. Jam përpjekur dhe sa e kam arritur do e tregojë sporteli i biletarisë së Teatrit, por unë shpresoj t’ja kem arritur pikësynimit për të bërë një mini skaner të zhvillimeve në shoqërinë shqiptare që nga krijimi i Partisë Komuniste dhe deri kur ajo ra.
Vepra titullohet komendi, por për mua është e veçantë sepse nuk kam pasur pretendime të bëjë zhurmë humoristike, mendoj se është natyrë tjetër e cila më shumë të bën të mendosh dhe kur qesh, qesh me hidhërim dhe jo me gazin që të jep humori, që për mua është sipërfaqësor. Vepra është një metaforë” tha regjizori Bungo.
“Testamenti” i Leka Bungos, komedia e zezë do të jetë komedia e parë që do të vihet në skenën e “Teatrit Kombëtar” në ditët e fundit të janarit.

/rtsh.al/


