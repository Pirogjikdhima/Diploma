77-vjetori i krijimit të Liceut Artistik “Jordan Misja”, Zhani Ciko: Ky institucion ishte "piloti" i parë që çau izolimin
20/12/2023
Mjeshtri i muzikës shqiptare Zhani Ciko ka rrëfyer hovin e madh që mori Liceu Artistik “Jordan Misja” duke u bërë promotor i zhvillimit të muzikës.
Duke folur në emisionin “Jetë Shqiptare” mbi 77-vjetorin e krijimit e këtij liceu, Ciko tregoi se ishte ky institucion që mblodhi artistët më të mirë që kishte prodhuar Shqipëria.
“Atje u mblodhën të gjithë artistët më të mirë që kishte prodhuar Shqipëria gjatë gjithë historisë së saj. Një pjesë ishin iniciatorë të artit muzikor Ludovik Naraçi, Tonin Guraziun etj.”, u shpreh mjeshtri i muzikës, Zhani Ciko.
Ai theksoi më tej se vitet ’80 ishin ato që i dhanë një hov të madh duke bërë që liceu artistik “Jordan Misja” të çante izolimin kulturor dhe të vendoste ura bashkëpunimi me vendet perëndimore pas rënies së regjimit komunist.
“Që nga vitet ’80 në fakt një sistem model artistik ekzistonte sepse ishin lidhur edhe shkollat e tjera të rretheve që nga fundi i viteve ’60.
Një problem ishte këmbimi i metodave që siç mësohej një instrument në shkollat e Tiranës të mësohej edhe në ato të rretheve si metodologji.
Kjo gjë u mbërrit dhe ishte një gjë shumë e madhe. Kur Shqipëria u hap, liceu ishte piloti i parë që çante izolimin”, tha Ciko.
Ai rrëfeu se si nga përvoja e krijuar nga liceu artistik “Jordan Misja”, muzikantët e rinj arrinin të befasonin e muzikantëve në konservatorët e Milanos apo të Vjenës.
“Kemi shkuar në Itali në konservatorin e Milanos dhe lamë nam atje, dhe vinin e thoshin; çfarë u keni bërë këtyre fëmijëve dhe 10 vetave u dhanë bursa. Heqja e detonatorit politizues që e bëri vetë sistemi ishte diçka e domosdoshme dhe të mos kishte barriera që veprat e këtij pranoheshin apo veprat e atij tjetrit nuk pranoheshin”, shpjegoi Ciko.
/rtsh.al/


