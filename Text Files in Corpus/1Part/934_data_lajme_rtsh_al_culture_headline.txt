Rama: Piramida, po merr jetë shtëpia e qendrës më të madhe të teknologjisë digjitale në rajon!
30/03/2022
Në Tiranë po ngrihet qendra më e madhe e teknologjisë digjitale në rajon. Bëhet fjalë për ish muzeun e diktatorit komunist Enver Hoxha i cili u trasformua në Qendrën Ndërkombëtare të Kulturës. Kryeministri Edi Rama ka publikuar sot pamjet nga transformimi rrënjësor që po pëson Piramida. “Mirëmëngjes dhe me këto pamje nga kantieri i Piramidës, ku hap pas hapi po merr jetë shtëpia e qendrës më të madhe të teknologjisë digjitale në rajon, ju uroj një ditë mbarë”, shprehet Rama. Sipas tij me mbështetjen e Fondit të Zhvillimit Shqiptaro-Amerikan – AADF, qendra do të mirëpresë mijëra të rinj për të mësuar gjuhën e kodimit, robotikë, design dhe programim. Projekti i rijetësimit të Piramidës parashikon një godinë transparente dhe plot dritë. Gjithashtu, projekti synon të krijojë simbolin e ri për Tiranën, ku ndërtesa të jetë e arritshme nga të gjitha anët. Piramida do të shërbejë si një lloj inkubatori për bizneset në fushën e inovacionit, artit dhe kreativitetit. Programet që do të ofrohen janë: animacion, zhvillimi i lojërave, kinematografi, web design, muzikë, shkrim, vizatim, dizajn grafik, modelimi 3D, programim, robotikë, grafika e lëvizjes, fotografi dhe media e re.


