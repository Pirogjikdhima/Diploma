Akademia e Shkencave te Kosovës dhuron botime për Universitetin e Gjirokastrës
19/05/2021
Punimet më të rëndësishme të përfshira në kuadrin e angazhimit të Akademisë së Shkencave Albanologjike në Kosovë i janë dhuruar Universitetit të Gjirokastrës. Përfaqësuesi i Akademisë Hivzi Islami dhe anëtari i Departamentit të Gjeografisë në Universitetin e Prishtinës, Valbon Bytyçi kanë marrë një nismë për shpërndarjen e tyre në Universitetet publike në Shqipëri. Janë botime që mbartin informacione, studime mbi zhvillimet e hapësirave rurale në Kosovë që do të shërbejnë si model për studime në vendin tonë.
“Ishte një inisiativë e jona për ta shpërndarë këtë punë disa vjeçare edhe në Shqipëri. Me mirëkuptimin edhe të kryetarit të akademisë u nisëm për t’u ndalur në disa universitete këtu. E vlerësuam si një një mision fisnik. U nisëm për të sjellë Leksikon “Venbanimet e Kosovës”, por morëm edhe botime të tjera mjaft të rëndësishme dhe sollëm "Fjalori Enciklopedik të Kosovës", "Demografia e Kosovës", por edhe botimin Lugina e Preshevës" e cila nuk njihet as nga kosovarët. Si një trevë jashtë Kosovës që administrohet nga Serbia është bërë një nga më të studiuarat.” – thotë akademiku Hivzi Islami.
“Na nderuan sot lidhur me një punë prej më shumë se një dekade të disa librave me vlerë të madhe shkencore, jo vetëm në Kosovë, por në të gjitha trojet mbarëshqiptare, rrjedhimisht edhe për departamentet e gjeografisë në gjithë vendin tonë. Edhe ne në departamentin tonë kemi personel akademik të ri që ka nevojë të afirmohet në rrugën e dijes dhe në marrjen e gradave shkencore e titujve akademikë dhe për të arritur këtë gjë sigurisht që është e nevojshme një literaturë e gjerë. Këto literatura ne do t’i shfletojmë dhe do t’i shpërndajmë edhe te studentët përmes leksioneve të hapura, ndërkohë që janë një shtysë e mirë për gjithë hapësirën tonë gjeografike për të rindërmarrë studime të sotme me të gjitha problematikat që ka sjellë edhe pandemia Covid 19 edhe në konteksin e proceseve ovolutive demografike dhe migrative.”- thotë Albina Sinani, përgjegjëse e Departamentit të Historisë dhe Gjeografisë
Ka kohë që diskutohet në hapësirën e akademikëve për realizimin e një pune të tillë voluminoze për hapësirat rurale të Shqipërisë. Janë bërë disa tryeza diskutimi dhe do të jetë një realizim midis universiteteve dhe qendrave kërkimore në vend. Këto punime të kolegëve kosovarë do të shërbejnë si një model.


