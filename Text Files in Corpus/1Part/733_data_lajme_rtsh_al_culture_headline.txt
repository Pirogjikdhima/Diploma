Erisa Proko, puna e papaguar e grave kthehet në art
01/03/2023
“Girls and Walls” (Vajza dhe mure) është ekspozita udhëtuese që do të nisë rrugëtimin më 2 mars në qytetin e Durrësit. Erisa Proko, drejtore ekzekutive e Institutit për Zhvillim Strategjik, në një intervistë për emisionin “Në radio”, zbulon detajet e kësaj ekspozite. “Është një bashkim i mozaikëve të vegjël të punës me grep. Secila prej tyre simbolizon të gjitha problematikat dhe pengesat që hasin gratë në jetën e tyre të përditshme.” Pjesët janë të punuara me grep nga gra të ndryshme, të cilat përfaqësojnë nga një problematikë. “Një pjesë e tyre përfaqëson pabarazinë gjinore, një pjesë përfaqëson dhunën ndaj grave dhe një pjesë tjetër punën e papaguar, i cili është fokusi ynë kryesor.”
Proko e vë theksin te puna e papaguar e grave, që sipas saj nuk ka marrë vëmendjen e duhur. “Puna e papaguar e grave sot nuk ka një diskurs publik ashtu siç duhet të kishte. Diskutohet shumë pak dhe anashkalohet. Ka disa tentativa për të reflektuar nëpër politika të ndryshme publike por nuk ka një veprim të menjëhershëm dhe një reagim të fortë qytetar. Ne, nëpërmjet artit, duam të nxisim këtë debat publik.”
Erisa Proko ndalet te një ngjarje të ndodhur në Islandë më 24 tetor 1975, që e ka ngacmuar. “Një ditë të premte, të gjitha gratë vendosën të bojkotojnë punët e shtëpisë. Ajo që u vu re ishte një lloj paralizimi të kombit. Burrat duhet të merrnin pjesë aktive tek ajo që kurrë nuk ishin bërë pjesë, te puna e papaguar, që e shoqëron gruan në mënyrë të stereotipizuar se punët e shtëpisë i takojnë vetëm asaj.”
Duke u diskutuar gjithmonë për të drejta të barabarta mes burrave dhe grave, Proko shprehet se harrohet që njerëzit lindin si individë, pavarësisht gjinisë. “Nuk ka të drejta të barabarta midis burrave dhe grave por të drejta të barabarta të njerëzve. Diskutimi duhet orientuar drejt mundësive të barabarta, krijimit të kushteve të barabarta dhe pagës së barabartë për të dy gjinitë.”
Vepra e përmasave 3x4 metra, ka pas një punë disa mujore. “I jemi dedikuar atij punimi dhe brenda ka shumë mund, dashuri, pasion e vullnet për ta çuar deri në fund. Dhe shumë sfida ndërkohë, se jo çdo gjë shkon siç duhet.”
Ekspozita udhëtuese “Girls and Walls” do të çelet në Durrës më 2 mars. Më pas do të udhëtojë drejt Tiranës dhe mbyllet në qytetin e Pogradecit më 15 mars.
/rtsh.al/


