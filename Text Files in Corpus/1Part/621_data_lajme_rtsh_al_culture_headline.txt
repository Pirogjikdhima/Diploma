Romët janë njerëz si ne, drama “Gadjo” e artistëve nga Kosova kundër dhunës me baza racore
01/05/2023
Një ngjarje e vërtetë e ndodhur në Kosovë në vitin 2019, dhunimi i një gruaje rome nga grupe të rinjsh në Lipjan, Ferizaj, pak pasi gruaja ishte riatdhesuar nga Belgjika në Kosovë, për shkak të lajmit të rremë në mediat që rendin për klikime, se ajo rrëmbente fëmijë, është bërë dramë nga Jeton Neziraj, ndërsa regjisorja Blerta Neziraj e ngjiti në skenën e TKE Kujtim Spahivogli në bashkëpunim me Qendrën Multimedia Prishtinë këtë fundjavë, në pritje të rishfaqjes në 4-5-6 maj po në Tiranë.
E titulluar Gadjo - europianët e rinj, me aktorë nga Kosova dhe Shqipëria si; Edona Reshitaj, Juli Emiri, Verona Koxha, Rafael Hoxhaj, Blend Sadiku.
Me kompozitorë e kostumografë, maqedonasit: Jindrich Cizek, Blagoj Micevski, me koncept vizual dhe skenik nga Mentor Berisha, drama “Gadjo'’ është një thirrje kundër ekstremizmit të dhunës dhe intolerancës mbi romët, ndaj miteve të gabuara mbi ta.
Policë që nuk i japin as ujë por e shohin si murtajën, të rinj që edukohen brez pas brezi keq nga gjyshërit e prindërit e tyre, edukohen si vrasësit e ardhshëm, grushtat e tyre janë flamuri i një vendi, shumë vendeve që përbuzin të tjera qenie njerëzore, romët, që sikurse ata kanë të njëjtat ëndrra dhe nevoja, por në fakt, ende vajtojnë vuajtjen e prindërve të tyre në shekuj.

/rtsh.al/


