"Ah moj demokraci", Mirush Kabashi rikthehet në skenën e Festivalit të Këngës pas 25 vitesh, emocionon me poezinë e Pano Taçit
22/12/2022
Një interpretim emocionues e plot ndjenja, që na bën të reflektojmë, dhuroi "Mjeshtri i Madh i Skenës", "Nderi i Kombit" dhe "Artisti i Merituar", Mirush Kabashi. Aktori u ngjit në skenën e madhe të Festivalit të Këngës në RTSH pas 25 vitesh, ndërsa zgjodhi të interpretonte poezinë "Ah moj demokraci", një tribut për poetin PanoTaçi.
"Kam 20 vite që e kam bërë këtë zgjedhje, fill pasi e ka hartuar tekstin Pano Taçi, unë kam qenë dashuruar me këtë poezi që i përkonte kohës. Edhe sot me problematikat që ka, kemi nevojë të bëjmë njëlloj meditimi", tha Kabashi pasi u pyet nga moderatorja Arbana Osmani se përse kishte zgjedhur të interpretonte këtë poezi.
Aktori foli edhe për gjendjen e vështirë shëndetësore me të cilën u përball para dy vitesh, e ndërsa i pyetur mbi përjetimet që një njeri kalon kur i mbijeton një situatë kritike për jetën u shpreh: "Përjetojmë një detyrim të madh ndaj atyre që na ndihmuan ta kapërcejmë këtë, ndaj publikut, artdashësve. I përulem pafund sepse fjalët e tyre inkurajuese, shqetësimi që mbartin, ka qenë medikamenti më i saktë për të kaluar problemet shëndetësore, qofshin edhe ato madhore.
/rtsh.al/


