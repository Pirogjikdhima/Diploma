FEST 62 në gjithë rajonin – Festivali do transmetohet në Malin e Zi, Kosovë dhe Maqedoninë e Veriut
20/12/2023
Interesi i jashtëzakonshëm për edicionin e 62-të të Këngës në Radiotelevizionin shqiptar ka kaluar kufijtë e Shqipërisë.
Pas Kosovës dhe Maqedonisë së Veriut, nata finale e FEST 62 do të transmetohet edhe në Malin e Zi, duke marrë në këtë mënyrë përmasa ballkanike.
Radio Cerna Gora, kanali në gjuhën shqipe i Radiotelevizionit publik të Malit të Zi do të transmetojë drejpërdrejt natën magjike të ndarjes së çmimeve.
Ndërkohë teleshikuesit nga Kosova do i ndjekin tri netët e para të FEST 62 përmes valëve të kanalit muzikor të RTK, ndërsa nata finale do të transmetohet në kanalin kryesor të Radiotelevizionit të Kosovës.
Po ashtu për të gjithë dëgjuesit e radios nga Kosova, Festivali i Këngës në RTSH do të transmetohet edhe në Radio Kosova.
Nata finale e FEST 62 do të transmetohet drejpërsëdrejti edhe në Maqedoninë e Veriut përmes valëve të kanalit të dytë maqedonas, atij në gjuhën shqipe.
Ndërkohë katër netët e festivalit do të shfaqen direkt në RTSH 1, Radio Tirana 1 dhe RTSH Muzikë.
Radio 2 dhe RTSH 24 do të transmetojë çdo mbrëmje një emision të dedikuar, ku këngëtarët dhe artistët pjesëmarrës do të ndajnë emocionet e tyre pas performancës në skenën magjike.

/rtsh/


