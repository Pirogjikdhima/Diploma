Festë, nostalgji dhe kërcim me hitet më të bukura shqiptare, mbyllet nata e tretë e Festivalit të Këngës në RTSH
22/12/2022
Një festë e madhe, kështu ishte nata e tretë e Festivalit të Këngës në RTSH, që risolli në skenë këngë të paharrueshme në memorien e publikut.
Këngëtarët shumë të dashur për të gjithë, Luan Zhegu, Aleksandër Gjoka Eranda Libohova, Valentin Markvukaj, Josif Gjipali, Bojken Lako, Redon Makashi, Altin Goci, West Side Family u ngjitën edhe njëherë në skenën e eventit muzikor kombëtar më të rëndësishëm në vend, në një duet me konkurrentët për të kënduar hitet e tyre, që bënë të gjithë publikun e në sallën e Pallatit të Kongreseve të këndonte e kërcente bashkë me ta.
Jo më pak atmosferë elektrizuese dhe emocione dhuruan me duetet e tyre me konkurrentët edhe këngëtarët Soni Malaj, Flori Mumajesi, Eneda Tarifa, Capital T, Kamela Islamaj, Rosela Gjylbegu, duke na bërë të ndihemi sikur koha nuk ka kaluar aspak.
E jashtëzakonshme në këtë natë ishte edhe performanca e Kalush Orchestra, grupi ukrainas, fitues të Eurovision 2022, të cilët kënduan në Fest 61 këngën "Stefania".
/rtsh.al/


