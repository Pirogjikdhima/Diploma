Altin Basha, drejtor i "Eksperimentalit"
15/12/2020
Regjisori Altin Basha ka marrë zyrtarisht detyrën e Drejtorit të “Teatrit Kombëtar Eksperimental”. Në fjalën e tij, regjisori pohoi se ka qenë pikërisht ideja për të reformuar këtë teatër, për të kultivuar frymën e kërkimit dhe gjeneruar ide të reja, faktorët që e kanë shtyrë për të konkurruar për këtë detyrë.
Regjisori Altin Basha fitoi me platformën e tij ndaj regjisorit Kiço Londo, Ish-Drejtorit të “Eksperimentalit” tashmë, i cili qëndronte në krye të këtij institucioni prej 6 vitesh, që prej qershorit të vitit 2014. Për kontributin e gjatë që ka dhënë në këtë Teatër, Londo shpreh indijatën për largimin nga “shtëpia e tij”, siç e quan edhe vetë regjisori Kiço Londo.
Dorëzimi simbolik i detyrës u bë në prani të Ministres së Kulturës, Znj. Elva Margariti, e cila ndër të tjera u shpreh se tashmë sfida qëndron në formatin e shfaqjes që do sjellin për publikun, për shkak të kufizimeve të grumbullimeve, megjithëse nuk u përjashtua mundësia për t’u rikthyer në skenë, në bazë të protokollit, por ende pa një datë zyrtare.
Ndërkohë, regjisori Kiço Londo si një njeri që është i lidhur ngushtë me Teatrin, i pyetur nga gazetarët, nqs do ta shohim sërish në krye të një institucioni të tillë, ai u shpreh se do të drejtojë një Teatër por në një qytet tjetër, jo në Tiranë.


