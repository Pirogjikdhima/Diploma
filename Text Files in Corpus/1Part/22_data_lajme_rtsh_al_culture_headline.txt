Rrëfimi i Leka Bungos: Pse e mbajta me vete, për vite, të pabotuar "Kuqon"?
26/01/2024
“Testamenti” i Leka Bungos, do të jetë komedia e parë që do të vihet në skenën e “Teatrit Kombëtar” në ditën e fundit të janarit.
Një komedi e cila bëri bashkë në skenë në të '80-tat, Leka Bungon, si autor e regjisor dhe aktorin protagonist Viktor Zhustin, të dy me një krijimtari të pasur artistike.
Bungo dhe Zhusti ishin të pranishëm në “3D” ku folën për proceset e krijimit dhe realizimit të kësaj komedie.
Bungo tha se edhe pse ka punuar prej vitesh mbi këtë komedi, serish nuk është ndjerë i bindur që personazhi i komedisë “Kuqo” ka qenë gati të dilte në skenë.
“E kam përtypur shumë me veten këtë personazhin “Kuqo” sepse asnjëherë nuk kam qenë I bindur që kam bërë atë që kam dashur të bëjë. Gjithmonë kam mbajtur rezerva, ndodh shpesh me krijuesin në procesin e tyre kur krijojnë një vepër. Binden që kjo vepër është e mbaruar, dhe o e japin në skenë ose e bëjnë film ose e botojnë. Unë sa herë që kam punuar me atë, dhe kam punuar jopak, asnjëherë realisht nuk kam qenë I bindur që e kam mbaruar! Tani kam përshtypjen që po!”, tregon Bungo.

Dashamirësit e artit, filmit dhe teatrit e kanë njohur që herët Leka Bungon i cili ka vënë pjesë në skenën e “Estradës së Shtetit”.
Satira ishte një element mjaft i pranishëm dhe një nga armët më të forta të krijimtarisë së tij.
Krahas regjisurës , disa drama dhe skenar filmash mbajnë firmën e tij si autor , ndër to drama “Pabesia” si dhe skenarët e filmave “Pas Fasadës” , “Gjuetia e fundit”, “Njerëz me Guna” etj.

/rtsh.al/


