10 vite Çmimi Kadare- Juria që do të zgjedhë prozën më të mirë për 2024
13/12/2023
Mbledhja e jurisë së re ka startuar edicionin e radhës së Çmimit Letrar Kadare, një nga prestigjiozët që jepet në Shqipëri, në zhanrin e prozës.
Dhjetëvjetori i Çmimit Letrar Kadare mbledh sërish emra të njohur. Autorë, përkthyes, kritikë letrarë e dramaturgë, do të zgjedhin prozën më të mirë në gjuhën shqipe.
Sakaq Nasi Lera, tregimtar i skalitur e përkthyes i novelistëve më në zë të letërsisë botërore, do të mbajë rolin e kryetarit të kësaj jurie, e përbërë nga pesë anëtarë.
Anëtarët:
Gazmend Krasniqi, një tjetër figurë e njohur, lëvrues i poezisë, prozës dhe dramaturgjisë, profesor i teorive letrare.
Ermir Nika, shefi i Departamentit të Arteve të Aplikuara në Universitetin Europian të Tiranës, autor e kritik letrar.
Armand Bora, autor i shumë veprave dhe produksioneve në teatër, opera, kinema dhe televizion.
Suadela Balliu, kryeredaktore e shtëpisë botuese UET Press, përkthyese dhe gazetare prej vitesh në median e shkruar.
Tradita që vazhdon për të dhjetin vit radhazi, së cilës shkrimtari i njohur Ismail Kadare i besoi emrin e tij, e vendos theksin te proza dhe autorët shqiptarë, që pavarësisht vendit ku jetojnë dhe krijojnë, frymojnë shqip.
Në 2023, çmimin e rrëmbeu mësuesja nga Maqedonia e Veriut, Nurie Emrullai, më e reja në moshë ndër fituesit, me romanin “Duhet të jetës Dashuri”.
/rtsh.al/


