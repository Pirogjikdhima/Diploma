3 dekada karrierë/Aurela Gaçe: Koha, prova për muzikën që bëhet sot
24/02/2023
Në një intervistë të dhënë për emisionin "Në Radio”, drejtuar nga Andri Xhahu, këngëtarja Aurela Gaçe zbuloi detaje nga dy albumet e sapopublikuara "Unike... me taban". Ky projekt shënon 30-vjetorin e karrierës së këngëtares.
Puna për albumet ka nisur dy vite më parë. Në to ka bashkëpunime me emrat më të njohur të muzikës si Adrian Hila, Kledi Bahiti, Luan Zhegu, Enis Mullaj, Jorgo Papingji, Rozana Radi, Eriona Rushiti, etj. Nuk mungojnë edhe interpretime me Aleksandër Gjokën, Stinen dhe Dr. Florin.

E veçanta e albumit është edhe kënga me dy vajzat e saj Abigail-in dhe Grace-in. Se cila prej tyre ka marrë talentin e saj në muzikë, Gaçe përgjigjet:"Të dyja vajzat kanë talent në këndim, kanë vesh absolut. Kënga "O ma" u krijua për qejfin tonë, si një kujtim me vajzat e mia, sepse fëmijët rriten shumë shpejt. E vogla, Abi, ka më shumë dëshirë të jetë në skenë, do shumë vëmendje. Ka portretin nga familja e babait të vet por nga karakteri më duket sikur shikoj veten. Në promovimin e albumit kërkonte të ndërronte fustanin se donte të dilte në skenë. Ndërsa Grace ngjason me mua në portret por ka karakterin e të atit, e qetë, e vendosur, do hapësirën e saj."

Kënga që i dha titullin albumeve është "Unike", e cila së bashku me "99 sfidat" dhe "Veten dua gjallë" janë krijime që përfaqësojnë Aurelën. "Mbase nuk janë këngë tregu por përfaqësojnë më së miri besimet e mia. Kënga "Unike" ka të bëjë me përballjen në pasqyrë me veten çdo mëngjes dhe çdo natë para se të flesh. Mund të kem kërkuar të ndryshoj diçka tek vetja. Mund të kisha një bel më të hollë ose të isha më e gjatë, por shumë herët kam kuptuar forcën e të qenit ndryshe. Sado perfekt mundohesh të jesh së jashtmi, perfeksioni i vërtetë është brenda: sa dashuri ke, si mendon, sa i jep vetes, familjes, shoqërisë."
E pyetur se çfarë mendon për muzikën që bëhet sot, Aurela Gaçe shprehet: "Muzika sot shkon sipas kohës. Çdo kohë nxjerr rrymat, krijimet dhe krijuesit e vet. Dikur, vazhdojnë edhe sot, këngët shkruheshin në bazë të harmonisë. Për shembull kështu janë shkruar "Unike" dhe "99 sfidat". Por sot me anë të kompjuterit bëhet muzikë pa i ditur notat. Nuk mund të thuash nëse është gjë e keqe ose e mirë. Nuk dua ta paragjykoj. Koha do ta tregojë se sa do të rezistojë. Kush është i fortë dhe i qëndrueshëm do të vazhdojë të lërë historinë e vet."

Por çfarë e bën Aurelën të jetë e pëlqyer nga publiku në çdo kohë gjatë 30 viteve karrierë në muzikën shqiptare? "Mendoj që është pasioni, intuita dhe fakti që nuk i dorëzohem trendeve, por marr çfarë është në modë dhe e personalizoj. Unë këndoj për shpirtin tim dhe dua ta përcjell te publiku atë që besoj dhe bëj."
Një nga dëgjuesit e emisionit ka pyetur nëse Gaçe ka menduar ndonjëherë të bëhet pjesë e politikës nisur nga popullariteti që këngëtarja gëzon. "Asnjëherë nuk e kam menduar. Jam shumë pasionante dhe e drejtë për t'i hyrë politikës. Kam punuar kaq fort që njerëzit të mos më shohin me ngjyra, kam punuar kaq fort të më duan, nga Vermoshi në Dropull. Kjo është fitorja ime më e madhe."
/rtsh.al/


