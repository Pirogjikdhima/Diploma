Edicioni “Aulona Inter Folk Festival”, ansamblet e Ukrainës, "Dibrova" e "Gorytsvit", fituese të Kupës së Festivalit
10/05/2023
Meloditë e këngëve dhe ritmet e valleve që erdhën plot ngjyra e hijeshi nga grupe e ansamble folklorike nga vende të ndryshme, kanë gjallëruar qytetin bregdetar të Vlorës për tri ditë radhazi.
Festivali “Aulona Inter Folk”, në këtë edicion të 15-të, bëri bashkë 115 grupe e ansamble dhe rreth 4100 artistë, nga 28 shtete të Ballkanit, Europës e Azisë.
E veçanta e edicionit të këtij viti, është pjesëmarrja në Festival e Ansamblit Folklorik që vjen nga qyteti Lviv i Ukrainës, të cilët përmes muzikës e trashëgimisë së tyre shpirtërore, kërkojnë të përcjellin mesazhe lirie e paqeje.
Ndaj, kupa e edicionit të 15 të “Aulona Inter Folk” Festival shkoi për ansamblet "Dibrova" e " Gorytsvit", të cilët me artin e folkut ukrainas dhe të bërë bashkë për shkak të situatës në vendin e tyre, realizuan një performancë magjike në skenë e jashtë saj. Komiteti Organizator ia dorëzoi kupën Ambasadorit të Ukrainës në vendin tonë, Volodymyr Shkurov.
Ajo që tërhoqi më së shumti vëmendjen, ishte parada e kostumeve të shteteve pjesëmarrëse, e cila nisi nga Sheshi Historik i Flamurit e nga ku përmes Bulevardit "Ismail Qemali", mes duartrokitjeve e kreshërisë së qytetarëve në të dy anët e tij, përfundoi përpara Stafiumit "Flamurtari" në Skelë.
Ky aktivitet ndërkombëtar i Folklorit u zhvillua në mesin e muajit Maj, në kuadër të çeljes së sezonit turistik 2023. Festivali, i cili si Drejtor të Përgjithshëm, ka Mjeshtrin e Madh Sejmen Gjikoli, u organizua nga Qendra Kulturore "Aulona" në Vlorë dhe me mbështetjen kryesore të Bashkisë së Qytetit e Ministrisë së Kulturës.

/rtsh/


