Shkodër, në Teatri "Migjeni" nis festivali teatror për të rinjtë
21/02/2023
Në Shkodër Teatri "Migjeni" ka hapur dyert për spektatorët e tij të hënën me Festivalin Teatror për të rinjtë e shkollave të mesme.
Të parët që e çelën atë ishin gjimnazistët e talentuar të "28 Nëntorit" i vlerësuar me titullin "Nderi i Kombit".
Shfaqja komedi me titullin "Kati i 15" me regji të aktorit Fritz Selmani dhe nën interpretimin e të rinjve të kësaj shkolle zgjati përreth 40 minuta dhe spektatorët e ndoqën me interes.
Rita Gjeka, drejtuesja e teatrit "Migjeni" thotë se ky festival këtë vit vjen me risinë e zgjerimit gjeografik të shkollave pjesëmarrëse dhe gjithashtu e ndihmon teatrin për të pikasur elementë të talentuar.
Regjizori i natës së parë, Fritz Selmani, falenderon kastin e gjimnazistëve që e interpretuan mjaft mirë shfaqjen. Edhe disa nga protagonistët e kësaj nate, ndihen falenderues për mundësinë që u është dhënë dhe shprehen se do ta vazhdojnë rrugën e aktrimit.
Ky është viti i pestë i organizimit të festivalit "Youth Theatre" dhe ai do të zgjasë gjatë të gjithë javës teksa në të garojnë 6 gjimnaze të qytetit dhe njësive administrative ku në fund do të vlerësohen nga juria e festivalit.

/ rtsh.al /


