Stina e nxehtë rrit ankthin, numri i urgjencave shkon në 300 në një muaj
07/08/2023
Sëmundjet që lidhen me shëndetin mendor vijojnë me trend rritës edhe këtë sezon. Duke iu referuar të dhënave të shprehura nga mjekja psikiatre në Poliklinikën Fier, Ina Prifti numri i urgjencave në një muaj është rritur nga 90 deri në 300 persona.
Mjekja është shprehur se këta persona përbëjnë problem jo vetëm për shoqërinë por edhe për vetë familjet e tyre.
“Gjatë kësaj periudhe të shfaqen probleme të tilla si rënie e përqendrimit, problemet e gjumit, pafuqi, dhe kanë tendencë të ulin dozat e medikamenteve apo dhe ti ndërpresin ato pa autorizimin e mjekut. Si rrjedhojë shfaqen probleme afektive apo psikotike”, tha mjekja ndërsa këshillon mosqëndrimin në pikun e vapës dhe hidratimin.
Mjekja ka pohuar se ka një shtim të rasteve tek adoleshentët. Periudha me temperatura të larta po ndikon negativisht tek moshat e ndryshme duke rritur ankthin.

Gazetare: Megi Mëhilli
/RTSH/


