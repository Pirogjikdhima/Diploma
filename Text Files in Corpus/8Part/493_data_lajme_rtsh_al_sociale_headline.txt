BSH: Pensionet janë sfidë për buxhetin, të ngrihet shtylla e dytë me sigurim të detyrueshëm te privatët
10/11/2023
Banka e Shqipërisë i rekomandon qeverisë të nxisë zhvillimin e shtyllave private të pensioneve.
Guvernatori i Bankës së Shqipërisë, Gent Sejko, tha të premten në Komisionin parlamentar të Ekonomisë dhe Financave se qëndrueshmëria financiare e skemave të sigurimeve shoqërore dhe shëndetësore vijon të jetë një sfidë serioze për financat e shtetit. Sipas tij kjo në kontekstin e trendeve jo të favorshme demografike dhe të lëvizjes së lirë të forcës punëtore.
Zoti Sejko kujtoi se në projektbuxhetin e vitit 2024, këto skema parashikohet të krijojnë një deficit rreth nivelit 3.6% të PBB-së, ose 1.1 pikë përqindjeje më të lartë se deficiti i përgjithshëm buxhetor.
Në këtë konteks ai tha se Banka e Shqipërisë sugjeron rishikimin periodik të kuadrit ligjor që rregullon skemën e pensioneve, atë të sigurimeve shëndetësore dhe skemat e tjera të sigurimeve sociale.
zoti Sejko tha se BSH inkurajon intensifikimin e përpjekjeve për zhvillimin e shtyllës së dytë e të tretë të sistemit privat të pensioneve, atë të sigurimit të detyrueshëm dhe vullnetar. "Këto shtylla të rëndësishme të sistemeve moderne të pensioneve do të kontribuonin në rritjen e përshtatshmërisë së skemave të sigurimeve shoqërore dhe shëndetësore me ndryshimet demografike dhe vendosjen e tyre në trajektore të qëndrueshme dhe të përballueshme për buxhetin e shtetit,” tha guvernatori i Bankës së Shqipërisë.
/ rtsh.al /


