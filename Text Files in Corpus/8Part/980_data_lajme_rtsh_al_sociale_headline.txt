Pensionistëve të vetëpunësuar apo të punësuar në sektorin privat, s‘do tu ndërpritet pensioni i pleqërisë
03/08/2023
Të gjithë ata persona të cilët kanë dalë në pension dhe kanë një mundësi vetëpunësimi, do të përjashtohen nga detyrimi për të paguar kontributet e detyrueshme të sigurimeve shoqërore.
Sipas një ndryshimi që është bërë në ligjin “Për sigurimet shoqërore”, i cili ka hyrë në fuqi të enjten, përfituesit e pensionit të pleqërisë, që vetëpunësohen si të vetëm në sektorin privat, nuk do të jenë subjekt i ligjit për sigurimet e detyrueshme shoqërore.
Sipas këtij ndryshimi, pagesa nuk do të ndalohet edhe nëse përfituesi i pensionit të pleqërisë punon në sektorin privat si i punësuar apo i vetëpunësuar.
“Përfituesve të pensionit të pleqërisë, të cilët, ndërkohë që tërheqin këstin mujor të pensionit, janë të punësuar ose të vetëpunësuar në sektorin privat, nuk u njihet periudha e punësimit si periudhë sigurimi për efekte përfitimi nga ky ligj.’- thuhet në vendimin e publikuar nga rtsh.al.
Të punësuarit si IT
Nga ana tjetër ndryshimet në ligj kanë prekur edhe personat e punësuar me profesion në fushën e teknologjisë së informacionit (IT) dhe të regjistruar në subjektet me aktivitet kryesor në fushën e teknologjisë së informacionit.
Ata do të paguajnë kontributet e sigurimeve shëndetësore në nivelin e pagës minimale mujore në shkallë vendi, me miratimin paraprak të punëmarrësit, të evidentuar në kontratën e punës, pavarësisht pagës bruto të deklaruar.
/rtsh.al/


