Nga 1 tetori rreth 770 mijë pensionistë përfitojnë rritjen e pensionit në masën 8.6%
20/09/2023
Këshillit Administrativ i Institutit të Sigurimeve Shoqërore, ka miratuar vendimin për indeksimin e të gjitha kategorive të pensioneve që mbulon ky institut.
Indeksi i Çmimeve të Konsumit të shportës së mallrave dhe shërbimeve për pensionistët, që llogaritet nga INSTAT, rezultoi në masën 8,6 %.
Vendimi do të kalojë për miratim në Këshillin e Ministrave dhe parashikohet që nga data 1 tetor 2023, mbi 767 mijë përfitues të të gjitha kategorive të pensioneve do të paguhen të indeksuar me këtë përqindje.
Të njëjtën përqindje do të pësojë edhe pensioni social, që përfitohet nga personat rezidentë shqiptarë mbi moshën 70 vjeç, të cilët nuk kanë të ardhura. Në të gjithë vendin nga kjo masë do të përfitojnë 2 499 persona.
Pensioni mesatar (që llogaritet si produkt i gjithë shpenzimeve për pensione me numrin e pensionistëve) do të rritet në 18.794 lekë në muaj nga 17.306 lekë që është aktualisht, duke përmirësuar edhe shkallën e zëvendësimit të pensionit si një tregues i rëndësishëm i skemës.
Efektet financiare të politikës së indeksimit të pensioneve për tre muajt e mbetur të vitit 2023 llogariten në rreth 3,2 miliardë lekë, ndërsa ai mbartës për vitin 2024 do të jetë 12,1 miliardë lekë.
/ rtsh.al /


