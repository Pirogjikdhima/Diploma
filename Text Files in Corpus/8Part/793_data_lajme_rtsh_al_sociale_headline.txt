Vogëlushja që dashuron violinën/ Elena që në klasë të 9-të e pandarë me tingujt e instrumentit
13/09/2023
Elena Babani është nxënëse e klasës së nëntë në shkollën artistike "Prenkë Jakova" në Shkodër. Që e vogël, violina i është bërë pjesë e pandarë e jetës së saj. Tingulli dhe melodia që krijon ky instrument sipas Elenës e bën atë të veçantë në dallim nga të tjerët. Mirëpo si çdo gjë e bukur ka edhe vështirësinë e vet...
“Ka punë shumë dhe duhet durim dhe mos me u dorëzuar kurrë”, thotë ajo.
Çdo ditë Elena ushtrohet 3 deri në 4 orë me violinën por puna me të i është shpërblyer në shumë koncerte brenda dhe jashtë vendit ku ajo ka marrë pjesë.
Ndonëse e ka përjetuar magjinë e skenës, tundohet edhe nga dëshira për të bërë art në rrugët e qytetit të saj.
“Mendoj se është ide e bukur për të marrë famë dhe një aktivitet i bukur dhe me emocion. Më duket gjë e bukur”, tha ajo.
Kjo përgatitje e saj veç talentit dhe aftësive të saj vjen edhe puna e bërë nga mësuesit e saj në gjithë këto vite.
Elena është e sigurt në vetvete se violina do të vazhdojë të jetë bashkëudhëtarja e pandarë e jetës së saj dhe se nuk do ta braktisë atë asnjëherë.

Gazetar: M.Gjini
/rtsh.al/


