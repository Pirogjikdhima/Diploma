Nisin regjistrimet në Universitetin e Korçës, interes për programet që mbështeten me bursë
29/08/2023
Prej ditës së sotme në Universitetin e Korçës të gjithë studentët mund të regjistrohen në programet e studimit ku janë shpallur fitues.
Universiteti “Fan Noli” i Korçës ka afishuar listat e fituesve për të gjitha programet e studimit, ndërsa të gjithë kandidatët nga e marta e 29 gushtit mund të regjistrohen në programet e studimit ku janë shpallur fitues.
Një gjë e tillë bëhet e ditur nga drejtori i Drejtorisë së Kurrikulës, Artur Prifti i cili sqaron se maturantët për të gjitha programet e studimit mund të regjistrohen pranë Fakultetit të Ekonomisë, te qendra për informimin e studentëve.
Këtë vit interesi më i madh është për programet prioritare të cilat do të mbështeten nga qeveria me një bursë prej 40 mijë lekësh në muaj, por nuk mbeten pas edhe programet e tjera si infermieria, sportet apo programi i financës:
Sipas Priftit është ende herët të flitet nëse do të ketë programe të rrezikuara për këtë vit pasi për një gjë të tillë do të duhet të mbyllet faza e parë e regjistrimeve.

Gazetar: K. Koçi
/rtsh/


