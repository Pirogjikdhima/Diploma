Turizmi historik në Lezhë- Vitin e kaluar 19 mijë vizitorë, më të shumtë ishin të huaj
01/02/2024
Edhe tani gjatë periudhës së dimrit, ndonëse me një fluks më të ulët, zona historike e Lezhës dhe vendvarrimi i Heroit tonë Kombëtar, Gjergj Kastrioti Skënderbeu, vijojnë të vizitohen nga vendas, shqiptar të Kosovës dhe turistë të huaj.
Siç bën të ditur përgjegjësi i trashëgimisë kulturore pranë bashkisë Lezhë, Paulin Zefi, mesatarisht çdo muaj janë regjistruar mbi 600 vizitorë e turistë të huaj, numri i të cilëve rritet më shumë nga muaji maj e deri në shtator.
“Kemi pasur organizime gjatë muajit janar, numri i vizitorëve nëne e llogarisim edhe aktivitet e brendshme edhe numrin e nxënësve që kanë vizituar për aktivitete tematike është shënuar 600 vizitorë vetëm për muajin janar. Shpërthimi i fluksit të madh nis nga muaji prill dhe zgjat deri në fund të shtatorit”, u shpreh Zefi.
Viti 2023 u mbyll me 18.854 vizitorë, por fluksi më i madh, sipas historianit Paulin Zefi, u shënua gjatë muajve shtator – tetor, ku u thye rekordi i parë historik, që nga koha kur u ngrit Memoriali i Gjergj Kastriotit Skënderbeu, pasi pati më shumë turistë të huaj se sa vizitorë vendas.
Me masat që ka marrë Bashkia Lezhë, me ngritjen e zyrës për turizmin, botimin e guidave, fletë palosjeve dhe përgatitjen e spoteve televizive, këtë vit pritet një numër akoma më i lartë vizitorësh e turistësh të huaj me një gjeografi shtrirje deri nga kontinentet më të largët.

RTSH


