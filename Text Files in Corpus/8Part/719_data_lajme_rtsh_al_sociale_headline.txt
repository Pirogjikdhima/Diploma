Korçë/ Breshri shkakton dëme në bujqësi, mollët dhe perimet të dëmtuara mbi 60%
26/09/2023
Sipërfaqe të mëdha të mbjella me mollë, por edhe me perime janë dëmtuar nga breshri i një ditë më parë në rajonin e Korçës.
Dëmet më të mëdha janë në fushën e Devollit në fshatrat Cangonj, Mançurisht, Progër dhe Vranisht.
Gjithashtu dëme të konsiderueshme në mollë ka pasur dhe në Zvirinë të Maliqit dhe në fshatrat e njësisë administrative Dvoran të Korçës.
Nga ana tjetër, fermerët tregojnë se e kanë të pamundur të investojnë për mbulimin antibreshër të sipërfaqeve të mbjella ashtu si e kanë të pamundur t'i sigurojnë në kompani sigurimesh.
“Dëm i madh për bujqësinë, edhe për perimet edhe për mollë. E kam të pamundur t’i siguroj”, shprehet fermeri.
Në të gjithë qarkun e Korçës janë 3.600 hektarë të mbjella me mollë dhe 2.990 hektarë të mbjella me perime ndërkohë vetëm në bashkinë e Devollit janë në shumë se 685 hektarë me mollë dhe 358 hektarë të mbjella me perime.
Gazetare: K. Koçi

/rtsh.al/


