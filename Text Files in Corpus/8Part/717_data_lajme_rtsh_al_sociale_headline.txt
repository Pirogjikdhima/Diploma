Ujërat e zeza në lumin Buna/ Biologia: Po dëmtohet ekosistemi dhe po zhduken flora dhe fauna
26/09/2023
Qytetarët shkodranë përballen çdo ditë me pamje jo të bukura kur kalojnë pranë shëtitores së molos, në afërsi të Urës së Vjetër të Bunës ku derdhen në lum ujërat e zeza të qytetit.
Fenomeni i ujërave të zeza pranë lumit Buna është i hershëm dhe nuk po merr zgjidhje. Me situatën e krijuar aktualisht, një sipërfaqe e konsiderueshme është kthyer në një moçal të vërtetë, ku gjen gjithçka ndotëse.
Biologia njëherësh ambjentalistja, Aurora Piroviç thotë se shkarkimi u ujërave të zeza të qytetit përveçse është duke dëmtuar ekosistemin po ndikon në zhdukjen e florës dhe faunës në liqen.
“Përbën një problem të madh mjedisor, që ndikon drejtpërdrejt jo vetëm në florën, faunën e vetë lumit Buna si zonë e mbrojtur, por ndikon edhe në shëndetin e banorëve që jetojnë përreth brigjeve të lumit”, shprehet ajo.
Por, ndërsa është folur shumë për zbatimin e një projekti që do të ndalonte këtë katastrofë, gjendja në Bunë është përkeqësuar.
Sipas biologes është e nevojshme në mënyrë urgjente ngritja një impianti për përpunimin e ujërave të zeza, ku sipas saj nëse nuk merren masa atëherë do të përballemi më pasoja të rënda ekologjike.
“Diskutohet shumë herë, ndaj duhet të shihet si prioritet i bashkisë, që të gjendet zgjidhje sa më shpejtë për ndërtimin e impianti për përpunimin apo trajtimin e ujërave të zeza”, shprehet Piroviç.
Ujërat e zeza të qytetit shkarkohen vetëm pak metra larg urës së vjetër të Bunës duke ndotur gjithë bregun e fshatrave të Nënshkodrës, që shtrihen në të dy anët e lumit, në një gjatësi prej rreth 40 kilometrash. Duket se lumi Buna nuk ka ndjerë asnjëherë ndërhyrjen për pastrimin apo thellimin e shtratit duke e rënduar së tepërmi situatën, në këtë ligatinë tepër të rëndësishme për Shkodrën, por në të ardhmen edhe për rajonin. Kjo ndotje ndikon direkt edhe në largimin apo dëmtimin e resurseve peshkore.

Gazetar: M.Rakaj
/rtsh.al/


