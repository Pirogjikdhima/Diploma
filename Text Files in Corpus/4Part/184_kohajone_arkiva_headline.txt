George Floyd vdiq nga mungesa e oksigjenit
Ndaj 46-vjeçarit u ushtrua forcë vdekjeprurëse në organet e frymëmarrjes
“I mbajtën gjurin mbi trup për 3 minuta e 27 sekonda pas frymës së fundit”
Ekspertët i thanë gjykatës të enjten se afroamerikanit George Floid vitin e kaluar nuk vdiq pse kishte konsumuar drogë apo medikamente, por prej forcës vdekjeprurëse të policëve që po tentonin ta arrestonin.
Shkaktari kryesor i dyshuar për vdekjen është polici Derek Chauvin bashkë me tre kolegët e tij.
Vdekja e afroamerikanit, George Floyd tashmë një simbol i luftës kundër racizmit dhe dhunës policore, vlerësohet se erdhi si pasojë e mungesës së oksigjenit gjatë arrestimit, mbrëmjen e 25 majit 2020.
Të enjten vijoi gjyqi ndaj ish-policit Derek Chauvin dhe oficerëve të akuzuar për ngjarjen që tronditi Amerikën.
Ekspertët e policisë dhe mjekësisë dëshmuan për forcën vdekjeprurëse që u ushtrua ndaj Floyd-it, siç ishte shtypja me gju e organeve të frymëmarrjes nga ana e policëve të pandehur.
Doktori pneumolog, Martin Tobin, e përjashtoi si mundësi pretendimin e palës mbrojtëse se frymëmarrja ishte ngadalësuar nga qetësuesit që viktima kishte konsumuar më parë.
“Faktorët kryesorë që penguan frymëmarrjen ishin shtrirja e z. Floyd në tokë, prangosja në vend, pesha me gju mbi qafë, pastaj mbi shpinë dhe anash. Pasi mori frymën e fundit, gjunjtë peshuan mbi të edhe për 3 minuta e 27 sekonda. Edhe kur policët e panë që nuk kishte më puls, gjuri i qëndroi sipër edhe 2 minuta e 44 sekonda të tjera.“- Dr Martin Tobin
Shefi i policisë së Mineapolisit ku ndodhi ngjarja dëshmoi këtë javë se oficerët nuk ishin trajnuar për të vepruar në atë mënyrë me të dyshuarit.
I pandehuri Chauvin, që rrezikon deri 40 vite burg për vrasje, akuzohet se ushtroi presion mbi trupin e 46-vjeçarit për 9 minuta me radhë.
Floyd u ndalua pas denoncimit se kishte përdorur para false për të blerë një paketë cigaresh, por refuzoi t’i bindet urdhrit për shoqërimin në polici.
NA KONTAKTONI:
+355 68 608 0290
kj.stafi@gmail.com
SHKARKONI APLIKACIONIN IPHONE
SHKARKONI APLIKACIONIN ANDROID


