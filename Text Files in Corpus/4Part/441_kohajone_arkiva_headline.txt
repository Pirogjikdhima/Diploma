Zv.presidentja Kamala Harris caktohet për të adresuar krizën humanitare në SHBA
Me ardhjen e demokratëve në pushtet, është rritur numri i emigrantëve që synojnë Amerikën për një jetë më të mirë.
Në muajin shkurt, autoritetet pritën mbi 100 mijë persona në kufirin jugor të SHBA-së.
Janë me qindra minorenët që po mbahen në godina të posaçme, të ndarë nga familja dhe shpesh në shkelje të rregullave të pandemisë.
Të mërkurën, presidenti Joe Biden caktoi zëvendësen e tij, Kamala Harris, të bëjë përpjekje për të adresuar krizën humanitare, në koordinim me shtetet e origjinës.
“Kur problemet i zgjidh brenda kufijve të shteteve, nga kjo përfitojnë të gjithë, edhe ekonomitë e tyre. Fatkeqësisht, administrata e vjetër veproi duke i bllokuar mbi 700 milionë dollarë fonde Hondurasit, Guatemalës, El-Salvadorit. Ai program do të aktivizohet sërish,” tha Joe Biden.
Republikanët akuzojnë Biden se po inkurajon emigracionin e paligjshëm dhe po e rëndon krizën në kufirin me Meksikën.
Senatori i Teksasit, Ted Cruz, tha se edhe mediet proqeveritare nuk po i kushtojnë vëmendje krizës.
“Shumë nga këta fëmijë emigrantësh po abuzohen fizikisht, seksualisht nëpër qendra. Dhe janë politikat e Joe Biden shkaktare të këtij abuzimi. Kjo tragjedi njerëzore po shkaktohet prej Biden,” tha Cruz.
Ish-presidenti republikan, Donald Trump mbajti një pozicion më të ashpër kundrejt të huajve pa dokumente gjatë mandatit të vet, ndërsa plani i tij për të përforcuar murin kufitar me Meksikën, u ndërpre pas ardhjes së demokratëve.
NA KONTAKTONI:
+355 68 608 0290
kj.stafi@gmail.com
SHKARKONI APLIKACIONIN IPHONE
SHKARKONI APLIKACIONIN ANDROID


