Nis procesi i ri kundër Sarkozisë, shpenzoi 43 milionë euro në fushatë
Ish-presidenti francez, Nikola Sarkozi, është rikthyer në bankën e të akuzuarit dy javë pas marrjes së dënimit për korrupsion.
Të mërkurën një Gjykatë në Paris nisi procesin për aferën “Bigmalion”, e cila në thelb ka të bëjë me shpërdorimin e fondeve elektorale.
“Bigmalion” ishte agjencia që Sarkozi përdori në vitin 2012 për fushatën e tij presidenciale.
Sipas akuzës, agjencia falsifikoi faturat financiare për të lejuar ish-presidentin të shpenzonte më shumë para sesa ia lejonte ligji për zgjedhjet.
Skemën e zbuloi vetë ish-menaxheri i fushatës së Sarkozisë, Zherom Lavrijë.
“Kam katër vite që pres përfundimin e procedurave dhe referimin tim në tribunal. E pranoj se kam bërë diçka të dënueshme dhe nuk jam aq naiv sa të pretendoj falje absolute.”
Ligji francez për zgjedhjet e detyron një kandidat të mos kalojë pragun e 22 milionë e gjysmë euro shpenzime mes dy raundeve të votimit.
Prokurorët vlerësojnë se ish-presidenti Sarkozi shpenzoi dyfishin e vlerës së lejuar apo rreth 43 milionë euro në raundin e dytë.
Shpenzimet e tepërta u fshehën nga agjencia “Bigmalion” me dijeninë e partisë së Sarkozisë.
Drejtuesit e agjencisë akuzohen tani për mashtrim, ndërsa ish-presidenti 66-vjeçar për financim të paligjshëm të fushatës.
Gjykimi i çështjes ndaj tyre pritet të zgjatë deri më 15 prill ndërsa Sarkozija rrezikon një vit burg dhe gjobë 3,750 euro nëse shpallet fajtor.
NA KONTAKTONI:
+355 68 608 0290
kj.stafi@gmail.com
SHKARKONI APLIKACIONIN IPHONE
SHKARKONI APLIKACIONIN ANDROID


