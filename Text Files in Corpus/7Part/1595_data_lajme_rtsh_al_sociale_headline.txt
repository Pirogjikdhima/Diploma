Mali i Zi dhe Shqipëria nënshkruajnë marrëveshjen për sigurimet shoqërore
14/02/2023
Në Podgoricë të Malit të Zi u nënshkrua marrëveshja administrative në fushën e sigurimeve shoqërore mes Shqipërisë dhe Malit të Zi, njofton ATSH.
Pala shqiptare përmes kësaj marrëveshje do të sigurojë përfitimin e disa shërbimeve, si pensionin e pleqërisë, përfitimet e barrëlindjes, pensionin familjar, atë të invaliditetit etj.
Mbrojtja, gjithashtu siguron dhe mbulon periudhat e pagesës së kontributeve ose periudhave të barasvlershme, të njohura nga ligjet e secilit prej dy shteteve.
Janë rreth 2500 shtetas shqiptarë, kryesisht sezonalë, të cilët punojnë në vendin fqinj dhe që parashikohet të përfitojnë nga kjo marrëveshje, e cila pasi të kalojë të gjitha proceset teknike, do të kërkojë edhe ratifikimin nga parlamentet respektivë për të hyrë në fuqi.
Instituti i Sigurimeve Shoqërore po intensifikon punën për të rritur numrin e marrëveshjeve dypalëshe, që garantojnë mbrojtjen e të drejtave të qytetarëve shqiptarë.
( Sipas ATSH )


