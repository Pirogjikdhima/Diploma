Nesër nis Ramazani, Kryetari i KMSH: Muaji i faljes dhe solidaritetit me familjet në nevojë
22/03/2023
Kryetari i Komunitetit Mysliman Shqiptar, Bujar Spahiu ka uruar besimtarët myslimane për nisjen e muajit të Ramazanit më 23 mars. Në urimin e tij, Spahiu tha se ky muaj është i begatisë dhe mirëkuptimit me njëri-tjetrin.
Teksa bën thirrje që të lihen mënjanë mospajtimet dhe egoizmin, kreu i Komunitetit Mysliman Shqiptar, Bujar Spahiu tha se gjatë Ramazanit besimtarët duhet të jenë më solidarë me familjet në nevojë, t’i shtrijmë dorën njëri-tjetrit në punë të mira.
“Të dashur qytetarë, motra dhe vëllezër, nesër është dita e parë e muajit të bekuar të Ramazanit. Me rastin e fillimit të muajit të Ramazanit, ju përcjell urimet më të sinqerta që ky Ramazan të jetë muaji i faljes, muaji i begatisë, muaji mirëkuptimit të ndërsjellët me njëri-tjetrin, muaji i ngritjes morale dhe shpirtërore, për përballimin me sukses të çdo vështirësie që kemi.
Gjatë Ramazanit ju ftojmë të jeni më solidarë me familjet në nevojë, t’i shtrijmë dorën njëri-tjetrit në punë të mira. Të nderuar besimtarë, çdo gjë gjatë këtij muaji ka vlerë shumëfish më të madhe, prandaj njerëzit përmes sakrificave të shumanshme personale, synojnë të lartësohen shpirtërisht dhe të afrohen më shumë me Zotin.
Gjithashtu ky muaj, është muaji i veprave të bamirësisë që impaktojnë në të gjithë shoqërinë. Të lëmë anash mospajtimet, mëritë e egoizmin. Të synojmë të arrijmë vetëm kënaqësinë e Zotit dhe harmoninë me njerëzit, me të cilët rrethohemi. Uroj që ky të jetë muaji i faljes për ne.
Duke ju uruar muajin e Ramazanit më lejoni t’ju dëshiroj një agjërim të lehtë, pranim të lutjeve tuaja, shëndet të mirë, lumturi e prosperitet për ju dhe familjet tuaja”, u shpreh kreu i Komunitetit Mysliman.
Muaji i Ramazanit nis të enjten më 23 mars dhe shënon muajin e nëntë në kalendarin Islam.
Ai është muaji i agjërimit, një nga pesë shtyllat e Islamit dhe zgjatë nga agimi deri në perëndimin e diellit.

/rtsh.al/


