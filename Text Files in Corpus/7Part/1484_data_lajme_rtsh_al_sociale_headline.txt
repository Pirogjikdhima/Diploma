Festivali i Artit të Rrugës në Shkodër, lagjia "Perash" u transformua me murale, grafite dhe instalacione
13/03/2023
Për dy ditë me radhë, rreth 28 artistë nga Shqipëria, Kosova dhe Mali i Zi u bënë pjesë e "Shkodra Street Art Fest" ndryshe Festivali i Artit të Rrugës, i pari në llojin e tij në vendin tonë, ndërsa një pjesë e pallateve të lagjes së Perashit u bënë epiqendra e punës së tyre përmes muraleve, fotografive, grafiteve dhe instalacioneve shumëngjyrëshe.
Organizatorët thonë se "Shkodra Street Art Festival" synon që në të ardhmen të kthehet në traditë të përvitshme ndërsa qëllimi i tij është ndërveprimi komunitar përmes rikonceptualizimit të hapësirave urbane. Festivali ishte një mundësi e mirë edhe për artistët pjesëmarrës për të shfaqur artin e tyre përmes punimeve të realizuara.
Në përfundim të festivalit, juria përzgjodhi punimet më të mira duke i vlerësuar me çmime, ku të parin e fitoi artisti nga Prishtina, Taulant Qerkini.
Festivali i Artit të Rrugës pati mbështetjen edhe të ambasadës britanike në vendin tonë.

/rtsh/


