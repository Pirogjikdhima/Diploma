Matura shtetërore 2023/ Zhvillohet provimi i lëndëve me zgjedhje, sërish dalin tezat
19/06/2023
Rreth 30 mije maturantë në të gjithë vendin kanë zhvilluar sot provimin e fundit të Maturës Shtetërore, atë të lëndëve me zgjedhje. Ashtu siç ka ndodhur edhe me tre provimet e tjera, tezat janë publikuar online disa minuta pas nisjes së provimit.
Maturantë konfirmuan se tezat e shpërndara në rrjetet sociale ishin të njëjta me ato që kanë plotësuar.
Provimi, i cili zgjati 2 orë e 30 minuta u zhvillua në salla të mëdha, të monitoruara nga kamera, teksa u angazhuan në proces rreth 7800 mësues.
Maturantët thanë se niveli i provimit ishte mesatar dhe koha në dispozicion mëse e mjaftueshme.
Me këtë provim mbyllet edhe Matura Shtetërore 2023 dhe për të rinjtë nis një kapitull i ri.
Ndërkohë më herët janë publikuar edhe rezultatet e provimit të Gjuhës Shqipe dhe letërsisë ku kalueshmëria ka qenë 98.38% dhe janë vlerësuar me 10, 5.73% e maturanteve.

Gazetare: Albana Agolli
/rtsh/


