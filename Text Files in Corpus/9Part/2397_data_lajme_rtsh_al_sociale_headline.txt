Miratohet VKM-ja për transportin, Kushi: 50% rritje për nxënësit, bonus edhe për punonjësit në shkolla
09/02/2022
Këshilli i Ministrave miratoi këtë të mërkurë vendimin për rritjen me 50% të rimbursimit të transportit të nxënësve, të cilët banojnë mbi 2 kilometra larg shkollës. Lajmin e bëri të ditur Ministrja e Arsimit dhe Sportit, Evis Kushi.
Në një prononcim për mediat pas mbledhjes së qeverisë, ministrja Kushi tha se kjo VKM do të minimizojë problemet që lidhen me transportin e nxënësve dhe punonjësve të sistemit arsimor parauniversitar.
"Për shkak të vlerës së ulët të biletës, operatorët e shërbimit të transportit hasnin vështirësi në sigurimin e transportit. Lajmi i parë i mirë është bonusi prej 50% mbi çmimin e indeksuar të biletës për nxënësit. Ky ndryshim do të përmirësojë shërbimin e transportit, veçanërisht në zonat ku ka vështirësi të linjave të transportit", tha Kushi.
Sipas ministres Kushi, ky ndryshim do të reduktojë më tej numrin e nxënësve që mësojnë në klasa kolektive, pasi deri tani dërgimi i tyre drejt shkollave qendër, ku mësohet në kushte më të mira dhe me mësues profili, ka qenë i vështirë për shkak të problemeve të transportit.
"Një tjetër lajm i mirë është se tashmë përfitues të shërbimit të transportit nuk do të jenë vetëm mësuesit, por edhe punonjësit e shërbimit psiko-social dhe oficerët e sigurisë që punojnë 5 deri në 50 kilometra larg vendbanimit të tyre" njoftoi ministrja Kushi.


