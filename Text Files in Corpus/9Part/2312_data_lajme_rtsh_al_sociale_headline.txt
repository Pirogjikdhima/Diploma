Gripi i shpendëve, rreth 440 mijë pula drejt asgjesimit
22/03/2022
Zëvendësministrja e Bujqësisë dhe Zhvillimit Rural, Ermira Gjeçaj dha të martën hollësi rreth gripit të shpendëve në Shqipëri. Ajo tha se deri më tani raportohet për 340 mijë shpendë të ngordhura dhe 120 mijë janë për t’u asgjësuar. Ajo u shpreh se janë marrë masat për dezinfektimin e pularive të prekura.
“Deri tani kanë ngordhur rreth 340 mijë (338426) shpendë. Procesi i groposjes vazhdon me ritme të shpejta brenda rregullave dhe konform legjislacionit në fuqi. Procesi është dinamik dhe lëviz në varësi të rasteve të reja. Gjithashtu, ka nisur procesi i asgjësimit edhe i 120 mijë shpendëve të cilët ndodhen në të njëjtat kapanone dhe bateri për të shmangur çdo rrezik të mundshëm duke ndjekur planin e kontigjencës” deklaroi zëvëndësministrja e Bujqësisë, Ermira Gjeçi.
Aktualisht, sipas ministrisë, po respektohen procedurat e shuarjes së vatrës, po kryhet tamponimi i zonës sipas niveleve të rrezes, po komunikohet risku për fermerët dhe veterinerët e zones dhe është siguruar baza materiale e ajo mbrojtëse për veterinerët.
“Vijon monitorimi i terrenit në të gjithë Shqipërinë si në pikat e inspektimit kufitar, në bazë të planit të kontigjencës, ashtu edhe në përmbushje të mobilizimit për monitorim dhe kontroll për garantimin e sigurisë ushqimore për produktet e nxjerra në treg.
Shërbimi veterinar rajonal është prezent çdo ditë në komplekse duke mbikqyrur në mënyrë rigoroze zbatimin e masave të biosigurisë dhe dizinnfektimin e mjeteve të transportit.
Shërbimi veterinar po kryen dhe survejance sindromike në të gjithë fermat që mbarështojnë shpendë si dhe po marrin kampione në të gjithë kapanonet e subjektit për të vërtetuar praninë ose mungesën e sëmundjeve.
Fermat që konstatojnë problematika për shpendë të ngordhur në fermë, veçse duhet të bëjnë karantinim të menjëhershëm për shmangie përhapjeje, duhet të kontaktojnë Shërbimin Veterinar nëpërmjet numrit të gjelbër 0800 3366.
Jemi në gatishmëri dhe bëjmë me dije se Autoriteti Kombëtar i Ushqimit është në terren me një plan veprimi të fokusuar tek shpendaria në njësitë tregtare dhe gjithë zinxhirin ushqimor për të garantuar gjithë produktet dhe nënproduktet me origjinë shpendore” përfundon deklarata e ministrisë.


