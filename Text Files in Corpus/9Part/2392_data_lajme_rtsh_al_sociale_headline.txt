Posta Shqiptare: Linku i shpërndarë në e-mailet e klientëve, nuk është dërguar nga ne!
10/02/2022
Posta Shqiptare informoi të enjten të gjithë klientët e saj se lajmi për e-mailet false të shpërndarë në disa media gjatë ditës së sotme nuk i referohet institucionit të Postës Shqiptare.
“Nuk është e vërtetë që Posta Shqiptare ka rënë pre e hackerave, ashtu siç nuk është e vërtetë që linku i shpërndarë në e-mailet e klientëve të jetë dërguar nga shoqëria jonë. Sqarojmë se Posta Shqiptare nuk komunikon në asnjë domein tjetër përveç se @postashqiptare.al. Çdo komunikim nga domain të tjerë konsiderohet mashtrim dhe lutemi që komunikime të tilla t’i raportoni në postën tonë elektronike asistence@postashqiptare.al ose pranë organeve kompetente të krimit kompjuterik” bëhet e ditur në deklaratën e shpërndarë për shtyp nga Posta Shqiptare.
Posta Shqiptare bën të ditur se ka marrë të gjitha masat ligjore duke denoncuar këtë çështje pranë organeve ligjzbatuese.
“Kërkojmë mirëkuptimin e qytetarëve për keqpërdorimin e emrit të Postës Shqiptare nga individë dashakeqës dhe sqarojmë opinionin publik se jemi tejet të përkushtuar në realizimin e punës sonë, duke ju ofruar klientëve shërbim në kohë reale, cilësi dhe siguri”, sqarohet më tej në deklaratën e shpërndarë për shtyp nga Posta Shqiptare.


