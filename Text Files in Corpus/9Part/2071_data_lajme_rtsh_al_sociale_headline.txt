Shkolla e re në Dritas drejt përfundimit, Veliaj: Gati për të pritur nxënësit në shtator
11/07/2022
Shkolla e re e fshatit Dritas, pjesë e buqetës së 40 shkollave të reja në Tiranë, po ngrihet më e bukur dhe më e fortë, gati të presë nxënësit në shtator. Kryebashkiaku Erion Veliaj vizitoi ecurinë e punimeve në këtë shkollë, për të cilën tha se do jetë me kushte edhe më të mira se shkollat në qendër të Tiranës.
“Parimi është që edhe nxënësit e Zall-Herrit të kenë një shkollë me të njëjtën cilësi, standard dhe hapësira si çdo shkollë tjetër që po bëjmë në Tiranë. Shumë prej shkollave në ish Bllok nuk kanë as gjysmën e këtij standardi. Është fati i shkollave të reja, për të cilat me historinë e rindërtimit pas tërmetit, na është dhënë një mundësi e jashtëzakonshme t’i ndërtojmë si kudo në perëndim. Dita e parë e shkollës do të jetë një ditë e bekuar shtatori, kur fëmijët të hyjnë në këtë shkollë dhe do ndihen realisht qytetarë të Tiranës”, tha Veliaj.
Kreu i Bashkisë tha se prindërit nuk kanë më nevojë t’i dërgojnë fëmijët e tyre në shkolla larg vendit ku jetojnë.
“Kemi bërë një shkollë shumë më të bukur se ato të Tiranës në qendër, ndaj nuk shoh asnjë arsye pse një fëmijë duhet të harxhojë orë të tëra në trafik për të shkuar në shkollë. Do bëjmë një thirrje me Njësinë Administrative që të gjithë të regjistrohen në shkollën në Dritas - regjistrimi bëhet fare kollaj te e-albania. Do jetë aq bukur, sa edhe nga Nikla, nga fshatrat përreth, nga Tapiza, do kërkojnë të vijnë këtu sepse njerëzit tërhiqen nga e mira dhe e bukura”, tha Veliaj.
Ai shtoi se puna do të vijojë me ritme të shpejta, sidomos gjatë verës, ku mjetet e tonazhit të rëndë do kenë mundësi të lëvizin gjatë fundjavës, teksa qytetarët janë në plazh duke pushuar, në mënyrë që shkolla të jetë gati në shtator.
/rtsh.al/


