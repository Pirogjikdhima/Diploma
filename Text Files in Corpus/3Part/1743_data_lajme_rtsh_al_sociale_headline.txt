Grave të papuna me 3 apo më shumë fëmijë, periudha e kujdesit ndaj fëmijëve do t’u njihet si sigurim për pension pleqërie
01/12/2022
Nga data 1 janar 2023, grave të papuna me tre apo më shumë fëmijë të moshës deri në 18 vjeç, ku njëri prej fëmijëve është nën moshën 5 vjeç dhe familja ka të ardhura nën 100 000 (njëqind mijë) lekë në muaj, periudha e kujdesit ndaj fëmijës deri në moshën 5-vjeçare, do të njihet si periudhë sigurimi për efekt përfitimi pensioni pleqërie dhe barrëlindjeje.
Ky është vendimi më i fundit i marrë nga qeveria, lidhur me kontributet e sigurimeve shoqërore për degën e sigurimit të pensioneve dhe degën e sigurimit të barrëlindjes. Sigurimi do të paguhet në nivelin e pagës minimale në shkallë vendi.
Do të jetë Shërbimi Social Shtetëror, ai që do të përcaktojë listën e grave që përfitojnë mbrojtje të veçantë dhe çdo muaj llogarit dhe do të kryejë pagesën e kontributeve, sipas parashikimeve të ligjit, dhe të udhëzimit të ministrit përgjegjës për shëndetësinë dhe çështjet sociale.
Efektet financiare, që rrjedhin nga zbatimi i këtij vendimi, do të përballohen nga buxheti i Ministrisë së Shëndetësisë dhe Mbrojtjes Sociale. Do të jetë ministria e Financave dhe Ekonomisë dhe ministria e Shëndetësisë dhe Mbrojtjes Sociale, institucionet përgjegjëse për zbatimin e këtij vendimi, i cili hyn në fuqi pas botimit në “Fletoren zyrtare”.
Vendimi
Ky vendim hyn në fuqi pas botimit në “Fletoren zyrtare” dhe i fillon efektet nga data 1 janar 2023.
/rtsh.al/


