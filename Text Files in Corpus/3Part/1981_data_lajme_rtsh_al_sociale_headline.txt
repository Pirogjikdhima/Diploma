Hapen konkurset për punonjës psiko-social në shkolla, Kushi: 235 punonjës të rinj në të gjithë vendin
20/08/2022
Ministrja e Arsimit, Evis Kushi ka bërë me dije hapjen e konkurseve për t’u bërë pjesë e shërbimit psiko-social në shkolla. Në një postim në Facebook, Kushin shkruan se psiko-social në shkolla do t’i shtohen edhe 235 punonjës të rinj në të gjithë vendin. Sipas Ministres, qëllimi është rritja e cilësisë së këtij shërbimi dhe mbulimin më të plotë të shkollave në të gjithë territorin.
Kushi shton se këtë vit, këta punonjës do të kenë në dispozicion edhe paketën e dokumenteve të miratuar nga Ministria, standardet e përgjithshme profesionale, parimet e etikës dhe udhëzuesin për praktikën e punës.
“Siç ju kemi informuar edhe më parë, këtë vit të ri shkollor kemi vendosur që shërbimit psiko-social në shkollat tona t'i shtohen edhe 235 punonjës të rinj në të gjithë vendin. Ky vendim ka si qëllim rritjen e mëtejshme të cilësisë së këtij shërbimi dhe mbulimin më të plotë të shkollave në të gjithë territorin, përfshirë edhe zonat periferike dhe të largëta. Këtë vit, këta punonjës do të kenë në dispozicion edhe paketën e dokumenteve që kemi miratuar së fundmi në MAS, standardet e përgjithshme profesionale, parimet e etikës dhe udhëzuesin për praktikën e punës. Këto do të ndihmojnë ndjeshëm në përmirësimin, standardizimin dhe monitorimin në mënyrë të unifikuar dhe të vazhdueshme të punës së tyre. Dua të ftoj të gjithë kandidatët e interesuar për t'u punësuar në shërbimin psiko-social në shkolla që të aplikojnë sipas procedurave të konkurimit që sapo janë shpallur në të gjitha Drejtoritë Rajonale të Arsimit Parauniversitar. Informacionet e nevojshme, kriteret dhe afatet përkatëse mund t'i gjeni në çdo drejtori rajonale dhe zyrë arsimore vendore në çdo bashki të vendit. Suksese të gjithë kandidatëve!”, shkruan Ministrja Kushi.
/rtsh.al/


