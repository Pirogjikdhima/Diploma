KOMENT – Nëse SHBA-ja nuk miraton fondet, Ukraina do të përballet me pasoja të tmerrshme
LOS ANXHELOS, 25 dhjetor /ATSH-DPA/ – Lufta e Ukrainës për të zmbrapsur pushtimin rus pësoi dy pengesa të mëdha këtë vit.
E para ishte në fushën e betejës, kur një ofensivë tokësore ukrainase e premtuar prej kohësh u pengua nga fortifikimet ruse që ishin më të forta se sa pritej.
E dyta është duke u zhvilluar në Uashington, ku republikanët në Kongres kanë mbajtur pezull kërkesën e presidentit Biden për të ndihmuar në luftën e Ukrainës në 2024, me vlerë 61 miliardë dollarë.
Reagimi në fushën e betejës ishte një zhgënjim i dhimbshëm për udhëheqësit ukrainas, të cilët shpresonin se ofensiva mund të kthente valën e luftës.
Problemi politik mund të jetë edhe më i keq. Nëse financimi i SHBA-së nuk miratohet shpejt, ndihma nga Evropa mund të shterojë gjithashtu dhe aftësia e Ukrainës për të luftuar mund të gërryhet në mënyrë dramatike.
Andriy Yermak, shefi i shtabit të presidentit ukrainas Volodymyr Zelensky, tha në Uashington se nëse ngërçi vazhdon, do të krijonte një rrezik të madh për të humbur luftën.
Paralajmërimi i tij ishte i kotë. Udhëheqësit republikanë në të dyja dhomat e Kongresit thanë se mbështesin ndihmën për Ukrainën në parim, por ata po e mbajnë pezull ndihmën për shkak të rregullave më të ashpra të imigracionit, veçanërisht ndaj azilkërkuesve.
Dhoma e Përfaqësuesve shkoi në shtëpi 10 ditë para Krishtlindjeve pa vepruar sipas kërkesës së administratës.
Negociatorët e Senatit nga të dyja palët qëndruan të vendosur javën e kaluar në përpjekje për të arritur një marrëveshje, por ata gjithashtu dështuan.
Si rezultat, Ukraina nuk e di nëse mund të mbështetet në më shumë fonde për predhat e artilerisë dhe armët e mbrojtjes ajrore që i nevojiten për të mbrojtur qytetet e saj nga sulmi rus.
Ekspertët ushtarakë thanë se forcat e armatosura të Ukrainës mund të vazhdojnë të luftojnë deri në fund të janarit me municionet që kanë tashmë.
Por, pasiguria për furnizimet e ardhshme i ka detyruar ata të reduktojnë operacionet dhe të zvogëlojnë shkallën e zjarrit të artilerisë.
Nëse Kongresi nuk miraton shpejt financimin, mësimi për vendet e tjera do të jetë se politika e brendshme i ka bërë Shtetet e Bashkuara të Amerikës një aleat jo të besueshëm.
Për gati dy vjet, Biden premtoi se SHBA-ja do të mbështeste Ukrainën për aq kohë sa do të duhej duke u kërkuar qeverive të tjera të bënin të njëjtën gjë.
“Nëse Kongresi miraton fonde të reja deri në fund të janarit, nuk do të jetë një goditje e madhe për besueshmërinë tonë”, tha Alexander Vershbow, një ish-ambasador i SHBA në Moskë.
“Por nëse zvarritet për muaj të tërë, do të jetë një fatkeqësi”, shtoi ai.
Udhëheqësit e Partisë Republikane, e njohur gjithashtu si GOP, një nga dy partitë kryesore politike bashkëkohore në SHBA, thanë se vendimi i tyre për të vonuar financimin ishte një sfidë e zakonshme legjislative, një mjet pazaresh për të fituar koncesione mbi migracionin, të cilin shumica e votuesve e konsiderojnë më të rëndësishëm se Ukraina.
Sondazhet tregojnë se shumica e amerikanëve mbështesin ndihmën ndaj Ukrainës në nivele aktuale ose më të larta të ndihmës.
Por, votuesit konservatorë republikanë, ata që kanë më shumë gjasa të dalin në zgjedhjet paraprake, janë kundër saj në mënyrë disproporcionale.
Logjumi e ka lënë Ukrainën në të ftohtë, fjalë për fjalë dhe figurativisht.
Qëllimi ushtarak afatshkurtër i ukrainasve është t’i mbijetojnë ofensivës dimërore të Rusisë, e cila ka të ngjarë të përqendrohet në objektiva civile si qytetet, centralet dhe infrastrukturën tjetër ekonomike.
Pas kësaj, ukrainasit shpresojnë të përdorin raketa me rreze të gjatë veprimi të furnizuara nga SHBA-ja dhe vende të tjera, si dhe dronët e prodhimit vendas për të goditur objektivat ruse.
Në një intervistë të fundit me “Economist”, komandanti ushtarak i Ukrainës, gjenerali Valery Zaluzhny, e quajti situatën një “ngërç”, duke shtuar se lufta e llogoreve nuk e favorizon Ukrainën në planin afatgjatë.
“Pa një progres teknologjik, herët a vonë, ne do të zbulojmë se thjesht nuk kemi njerëz të mjaftueshëm për të luftuar”, tha ai.
“Fitorja është e jona”, tha Putin në konferencën e tij katër-orëshe për shtyp më 14 dhjetor.
Një arsye e besimit të tij, është lëkundshmëria e mbështetjes perëndimore për Ukrainën.//a.i/


