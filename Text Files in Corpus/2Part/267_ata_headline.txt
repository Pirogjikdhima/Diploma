Remitancat shënojnë rritje, mbi 1.2 miliardë euro
PRISHTINË, 27 dhjetor/ATSH/- Mbi 1.2 miliardë euro është vlera dërgesave të emigrantëve që kanë sjell në Kosovë deri në muajin nëntor 2023, duke shënuar rritje prej 10.2% krahasuar me periudhën e njëjtë të vitit paraprak.
Kështu thuhet në statistikat e remitancave dhe institucioneve tjera financiare për muajin nëntor 2023, të publikuara nga Banka Qendrore e Kosovës (BQK), duke shtuar se vlera e tyre, sipas vlerësimeve, ishin 101.3 milionë euro.
Sipas raportit, prurjet më të mëdha të remitancave ishin nga institucionet financiare jo-bankare me pjesëmarrje prej 65%, pasuar nga kanalet tjera me 19 për qind dhe bankat me 16 për qind.
Për sa i përket aseteve të kompanive të sigurimit, BQK-ja tregon se deri në këtë muaj vlera e tyre ishte 300.6 milionë eurove dhe është rritje prej rreth 200 mijë euro krahasuar në tetor 2023.
Ndërsa, asetet e fondeve të pensioneve kanë arritur vlerën e 2.65 miliardë euro, duke shënuar rritje për 54.3 milionë euro.
Në fund, BQK-ja tregon se asetet e ndërmjetësve tjerë financiar në fund të muajit nëntor janë rritur për 2.8 milionë euro, krahasuar me muajin paraprak duke arritur vlerën e 499.4 milionë eurove.
/KosovaPress/


