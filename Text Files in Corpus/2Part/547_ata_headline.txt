SPAK, kërkesë GJKKO për “arrest shtëpie” ndaj Berishës
TIRANË, 22 dhjetor/ATSH/ Prokuroria e Posaçme kundër Korrupsionit dhe Krimit të Organizuar (SPAK) dorëzoi në GJKKO kërkesën për arrest shtëpie për ish-kryeministrin Sali Berisha në lidhje me hetimet për çështje korrupsioni në privatizimin e ish-kompleksit “Partizani”.
Kërkesa është dorëzuar tashmë, një ditë pasi Kuvendi votoi me 75 vota pro në seancë plenare, heqjen e imunitetit të Berishës dhe autorizoi SPAK të kërkonte masë më të ashpër sigurie.
“Prokuroria e Posaçme kundër Korrupsionit dhe Krimit të Organizuar më datë 22.12.2023 ka paraqitur pranë Gjykatës kërkesën me objekt: Zëvendësimin e masës së sigurimit personal për personin nën hetim Sali Berisha, si i dyshuar për figurën e veprës penale “Korrupsion pasiv i funksionarëve të lartë shtetërorë ose i të zgjedhurve vendorë”, kryer në bashkëpunim, parashikuar nga neni 260 e 25 i Kodit Penal”, thuhet në njoftimin e GJKKO.
Gjykata e Posaçme caktoi datën 26 dhjetor për seancë gjyqësore për shqyrtimin e kësaj kërkese.
Të martën ora 10:00 në Gjykatën e Posaçme do të dëgjohen palët, nuk do të shqyrtohet në dhomë këshillimi por në prani të palëve, prokurorëve të SPAK, mbrojtjes së ish-kryeministrit, avokatëve të tij dhe vetë Berishës. Gjykata gjithashtu do duhet të njoftojë edhe avokatët e Berishës.
/r.e/


