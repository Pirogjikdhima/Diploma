Krishtlindja, mesha e mesnatës në Katedralen e Shën Palit në Tiranë
TIRANE, 25 dhjetor/ATSH/ Besimtarët e krishterë festojnë sot Krishtlindjen ndërsa në mesnatë u mbajt në kryeqytet mesha e “Vigjiljes së Krishtit’ në Katedralen e Shën Palit.
Mesha e cila nisi në orën orën 23:00 (24 dhjetor) dhe vijoi deri në mesnatë u ndoq nga besimtarë të shumtë të cilët jo vetëm mbushën ambientet e brendshme të katedrales por qëndruan dhe jashtë.
Kreu i kryedioqezës Mitropolitane Tiranë-Durrës Arjan Dodaj i cili drejtoi meshën për besimtarët katolikë përcolli mesazhin për më shumë dashuri dhe paqe.
“Mesazhi i Krishtlindjes bën të dallojmë errësirën nga drita”, tha ai më tej.
Krishtlindja është festa e dytë më e rëndësishme në kalendarin e besimtarëve katolikë dhe ortodoksë, pas Pashkës. Sipas besimit ortodoks dhe katolik, në këtë ditë ka ardhur në jetë nga Virgjerësha Mari, shpëtimtari Jezu Krishti, biri i Perëndisë.
Festa e Krishtlindjes simbolizon unitetin dhe ngrohtësinë e të qenit të gjithë pranë familjes.
Mesha është mbajtur edhe në qytete të tjera të vendit ndërsa gjatë ditës besimtarët festojnë me drekën tradicionale dhe vizita tek familjarët.


