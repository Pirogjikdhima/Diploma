Eksportet bujqësore, 66.4 milionë euro në 11 muaj
TIRANË, 30 dhjetor/ATSH/ Kryeministri Edi Rama deklaroi sot se “eksportet bujqësore kanë vazhduar të rriten dhe vlera e 11 mujorit është 66.4 milionë euro”.
Në konferencën për shtyp të fundvitit, Rama tha se “ kanë vazhduar investimet në infrastrukturën e ujitjes dhe kullimit dhe janë 20 mijë ha tokë që kanë tanimë një infrastrukturë tërësisht të ripërtërirë të ujitjes e kullimit që i shtohet qindra mijëra hektarëve të siguruara me ujitje dhe me kullim deri në vitin e shkuar”.
Rama bëri të ditur se “ka vazhduar rehabilitimi i argjinaturave dhe janë pastruar qindra kilometra kanale kryesore kulluese”.
“Më tej Rama tha se është e rëndësishme të vlerësojmë punën e lavdërueshme të bashkive Përrenjas, Roskovec, Belsh, Skrapar e Cërrik. Cërrikui i pari si pioner i një ndryshimi të ri që ne kemi bërë përpjekje ta motivojmë këtë vit dhe do vazhdojmë shumë fort vitin e ardhshëm e në vazhdim për qendrat e kompostimit të mbetjeve bujqësore, të cilat i rikthehen fermerëve duke rritur cilësinë e prodhimit dhe duke garantuar një cikël të plotë të përpunimit të tyre dhe jo vetëm duke garantuar pastërti në të gjitha këto territore, por edhe duke kthyer mbrapsht në formën e imputit të drejtpërdrejtë bujqësor mbetjet e kompostuara dhe ripërpunuara”.
/k.s/


