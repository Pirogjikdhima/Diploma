Rikonstruksioni i Poliklinikës së Elbasanit, Koçiu: Akses dhe shërbime cilësore për qytetarët
TIRANË, 23 dhjetor /ATSH/ Në qytetin e Elbasanit është drejt përfundimit rikonstruksioni tërësor i Poliklinikës së Specialiteteve.
Ministrja e Shëndetësisë dhe Mbrojtjes Sociale, Albana Koçiu u shpreh se, rikonstruksioni nga e para e poliklinikës, do të ofrojë standarde bashkëkohore, ambiente të transformuara, zgjerim të kapaciteteve pritëse dhe aparatura të teknologjisë së fundit.
“Poliklinika Specialiteteve do të ofrojë akses të shpejtë dhe shërbime cilësore në 19 specialitete të ndryshme të sëmundjeve të brendshme dhe ekzaminime ambulatore e laboratorike për 400 mijë banorë”, tha ministrja.
Koçiu bëri të ditur se, do të vijojnë pa u ndalur me investimet në infrastrukturën shëndetësorë edhe përgjatë vitit 2024, për ofrimin e shërbimeve për qytetarët afër vendbanimit.


