Vula e PD-së, Karabina: Presim që gjykata e Apelit të shqyrtojë pa vonesë çështjen
TIRANË, 27 dhjetor/ATSH/ Zëdhënësja e Partisë Demokratike, Mirela Karabina reagoi sot pas vendimit të Gjykatës së Lartë e cila riktheu për shqyrtim në Apel çështjen e vulës dhe logos së PD-së.
“Berisha ka dy vjet që i mban me gënjeshtra mbështetësit e tij për t’i përdorur si mburojë ndaj halleve me drejtësinë me SHBA apo me Britaninë e Madhe. Fitorja e sotme e pretenduar e Berishës është njësoj si ajo në Francë kundër Sekretarit të Shtetit të SHBA-së. I vetmi ndryshim i sotëm është se PD vazhdon ringritjen e saj dhe përgatitjen për zgjedhjet, ndërsa Sali Berisha do të duhet të përballet me akuzat për korrupsion, ndërsa është edhe në listën e zezë të SHBA-së dhe Britanisë së Madhe”, tha Karabina në një deklaratë për mediet.
“Sado të mundohen, sado të investojnë në mediet e tyre me paratë e krimit dhe korrupsionit për të shpërndarë lajme të rreme, aleanca e kullave Rama-Berisha nuk do ta mbajnë dot peng PD-në. PD pret që me shpejtësi dhe pa vonesë gjykata e Apelit të shqyrtojë këtë çështje për të mbyllur njëherë e mirë diskutimet rreth PD-së”, shtoi ajo./m.m/


