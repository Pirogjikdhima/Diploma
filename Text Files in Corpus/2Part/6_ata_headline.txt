Nikolla mesazh urimi për Vitin e Ri 2024: Po hyjmë në një vit plot sfida, drejt ditëve më të mira
TIRANË, 31 dhjetor /ATSH/ Kryetarja e Kuvendit, Lindita Nikolla uroi sot qytetarët për Vitin e Ri 2024.
“Ndërsa mblidhemi bashkë e përgatitemi për të festuar, ju uroj të gjithë shqiptarëve një Vit të Ri 2024 me shëndet e gëzime!”, u shpreh Nikolla në mesazh.
“Pas treqind e gjashtëdhjetë e pesë ditësh rrugëtimi, gjatë të cilave secili prej nesh u përpoq të bëjë më të mirën, po hyjmë në një vit plot sfida, drejt ditëve më të mira”, theksoi ajo.
“Viti i Ri fillon me një lajm të bukur për qytetarët e Kosovës: lëvizjen e lirë pa viza drejt zonës Schengen, një hap drejt familjes evropiane”, shtoi ajo.
“Gjatë vitit 2024 puna, përkushtimi, sakrificat dhe dinjiteti i qytetarëve do të jenë frymëzimi për ne që kemi privilegjin t’u shërbejmë atyre në detyrat publike”, nënvizoi Nikolla.
“Me dashurinë që na ka mbajtur dhe do të na mbajë të bashkuar, për familjet tona dhe për Shqipërinë tonë të dashur, e cila pret kontributin e përkushtimin e të gjithëve ne. Gëzuar të gjithëve”, tha Nikolla.


