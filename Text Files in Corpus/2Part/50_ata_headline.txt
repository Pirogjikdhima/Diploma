Taksa për infrastrukturën arsimore, Partia Lirisë: U ndërtuan 9 shkolla
TIRANË, 30 dhjetor/ATSH/ Partia e Lirisë përmes Sekretares për Marrëdhëniet me Publikun, Silva Caka ka akuzuar Kreun e Bashkisë së Tiranës, Erion Veliaj se taksën për infrastrukturën arsimore, nuk ka shfrytëzuar për destinacionin e paracaktuar.
Caka përmes një deklarate për mediat, u shpreh se “nga 40 shkolla të premtuara janë ndërtuar vetëm 9.
“Në 7 vitet e fundit, çdokush ia ka bërë pyetjen vetes se çfarë ndodh me paratë që secili nga ne, qytetar apo biznes, paguan për infrastrukturën arsimore. Të pyetur në Komisionin e Edukimit dhe Infrastrukturës Arsimore në Këshillin Bashkiak të Tiranës, gjatë zhvillimit të mbledhjeve për buxhetin 2024, zyrtarët e Bashkisë nuk kthyen kurrë një përgjigje të plotë se sa shkolla janë ndërtuar deri tani me fondet e Bashkisë dhe se sa shkolla priten të ndërtohen gjatë vitit 2024”, deklaron Caka.
“Një tjetër fakt që rëndon mbi vjedhjen që qytetarëve iu bëhet nëpërmjet taksës së përkohshme të infrastrukturës arsimore, është ai i përzgjedhjes së kompanive që do të kryejnë punimet në shkollat e dhëna me PPP: përzgjedhja e kompanive bëhet në mënyrë jonkonkurruese, pra shmanget gara e ndershme. Bashkia e Tiranës dhe Erion Veliaj janë përgjegjëse, për vjedhjen, ndër shumë të tjera edhe të mbi 40 milionë eurove të arkëtuara nga taksa e infrastrukturës arsimore dhe nuk kthejnë asnjë përgjigje mbi arsyen e përzgjedhjes së procedurave të partneritetit publik-privat, për ndërtimin e shkollave të reja në kryeqytet”, përfundon deklaratën e saj Caka.


