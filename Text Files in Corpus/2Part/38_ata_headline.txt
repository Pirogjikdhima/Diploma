GJKKO i caktoi “Arrest në shtëpi”, Berisha: Izolimin e opozitës ta kthejmë në betejë lirie
TIRANË, 30 dhjetor/ATSH/ Kreu i Grupit të “Rithemelimit” Sali Berisha, ka reaguar përmes rrjeteve sociale, pas vendimit të Gjykatës Kundër Krimit të Organizuar dhe Korrupsionit për ta vendosur nën masën e sigurisë “Arrest në shtëpi”, pasi është nën hetim nga SPAK për veprën penale të korrupsionit.
Berisha në reagimin e tij, thekson se Shqipëria është në rrezik dhe se ai nuk do të ndalet nga ajo që ai e cilëson si izolim të opozitës, për ta kthejë në betejë lirie.
“Sali Berisha është dhe do të jetë ai që ka qënë gjithmonë. Me apo pa arrest shtëpie, me apo pa policë tek dera, asgjë nuk do mund ta ndajë dot atë nga ju, jo vetëm demokratë, por edhe shqiptarë kudo që ata ndodhen. Sali Berisha do të vazhdojë të punojë dhe të luftojë çdo minutë, me të gjitha format dhe mjetet për të rikthyer demokracinë që aktualisht është e shpërfytyruar”, shkruan Berisha.
“Unë jam i bindur se sot jemi sëbashku jo thjesht ata demokratë që janë në krah të Sali Berishës, por dhe ata shqiptarë që e ndjejnë dhe e përjetojnë se Shqipëria është në rrezik. Ata janë shumica e qytetarëve të këtij vendi, ndaj a e dini pse fitorja jonë është e padiskutueshme? Është e tillë sepse ata që duan Shqipërinë janë më shumë se ata që duan thjesht Sali Berishën. Së fundmi, çdo masë që merr ky pushtet ndaj meje dhe opozitës është e përkohshme. Ajo që mbetet e pamposhtur është mosdorëzimi ynë dhe vendosmëria jone që izolimin e opozitës ta kthejmë në betejë lirie dhe në fitore për shqiptarët”, deklaron Berisha.
“Ndaj dhe ju ftoj të vazhdojmë me moton “O SOT O KURRË” betejën tonë pa kthim edhe më të fortë, të vendosur dhe më me pasion e guxim se kurrë më pare”, përfundon ish Kryeministr.


