Inteligjenca artificiale në prokurimet publike eviton me 95% ndërhyrjet nga njerëzit
TIRANË, 30 dhjetor/ATSH-Maela Marini/ Kryeministri Edi Rama bëri të ditur sot se me futjen e inteligjencës artificiale në procesin e prokurimeve publike do të evitohet 95% e punës së njeriut duke reduktuar kështu subjektivitetin në shkelje të ligjit.
Në konferencën e përvitshme për shtyp me gazetarët, Rama tha se “na duhet të bëjmë ende shumë punë për të garantuar që sistemet e brendshme të qeverisjes të jenë më të forta dhe të sigurta dhe më të paprekshme nga subjektiviteti dhe abuzimi me detyrën”.
“Ne tani kemi hyrë në proces transformimi të gjithë sistemit të Prokurimeve Publike i cili do të fillojë sapo të kalojë në parlament ligji i ri. Kemi marrëveshje me agjenci ndërkombëtare të Prokurimeve Publike. Do të kemi një operator që do të jetë agjenci e përqendruar dhe do të heqim prokurimet nga ministritë dhe agjenci të caktuara”, tha ai.
Rama bëri të ditur se agjencitë që bëjnë prokurime do të punojnë me agjenci të specializuara ndërkombëtare.
“Po punojmë për modelin e inteligjencës artificiale në prokurime që do të sjellë një transformim akoma më rrënjësor, eliminon 95% të punës së njeriut në Prokurime Publike dhe e bën më të pamundur për individët të ushtrojnë subjektivitetin e tyre në shkelje të ligjit”, shtoi ai.


