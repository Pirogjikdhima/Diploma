RUSI – Një kandidate pacifiste përjashtohet nga zgjedhjet presidenciale
MOSKË, 23 dhjetor /ATSH-ANSA/ – Komisioni Qendror i Zgjedhjeve i Rusisë ka refuzuar kërkesën e kandidates pacifiste Ekaterina Duntsova për të kandiduar në zgjedhjet presidenciale të vitit të ardhshëm.
Komisioni citoi “gabime në dokumente” të paraqitura nga Duntsova, një ish-gazetare dhe këshilltare e qytetit që bën fushatë për demokracinë dhe fundin e ofensivës në Ukrainë, njoftoi televizioni rus.
Një politikane e pavarur ruse, ish-gazetarja Ekaterina Dountsova, e angazhuar për paqen, paraqiti para tri ditësh kandidaturën e saj për zgjedhjet presidenciale të marsit 2024, gjatë të cilave një fitore e re për Vladimir Putin është pothuajse e padyshimtë.
Ajo depozitoi dokumentet e nevojshme në Komisionin Zgjedhor, i cili më pas konfirmoi regjistrimin e tyre.
Rizgjedhja e Presidentit Vladimir Putin për një mandat të pestë, megjithatë, është një formalitet, pa toleruar asnjë formë opozitare.
Pothuajse të gjitha figurat kryesore, si aktivisti kundër korrupsionit Alexei Navalny, janë futur në burg ose janë shtyrë në mërgim.
Edhe Ekaterina Dountsova është thirrur nga prokuroria pasi ka bërë të ditur synimin e saj për të kandiduar në zgjedhje.
Në mesazhin e saj, ajo vlerësoi veçanërisht në rrjetet sociale se Rusia po “largohej nga të drejtat dhe liritë, nga dashuria dhe paqja, nga një e ardhme e bukur”, pothuajse dy vjet pas fillimit të sulmit rus ndaj Ukrainës./ a.jor.


