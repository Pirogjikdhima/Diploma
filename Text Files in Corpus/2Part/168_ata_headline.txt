FOKUS – Koalicioni amerikano-kurd vret zyrtarin e lartë të Shtetit Islamik në Siri
BEJRUT, 28 dhjetor /ATSH-DPA/ – Një operacion i përbashkët i Forcave të Sigurisë së Brendshme të udhëhequra nga kurdët dhe forcave të koalicionit të udhëhequr nga SHBA-ja shkaktoi vdekjen e një zyrtari të lartë të Shtetit Islamik, sipas një deklarate të Forcave Demokratike Siriane (SDF) të mbështetura nga SHBA-ja.
“Operacioni, i cili u zhvillua dje në mbrëmje shkaktoi vdekjen e Abu Obeida al-Iraqi, i cili njihej si Abu Muawiyah”, thuhet në deklaratë.
“Ai ishte një shtetas irakian përgjegjës për planifikimin e akteve terroriste në kampin Al-Hol në veri-lindje të Sirisë”, tha SDF.
Observatori Sirian për të Drejtat e Njeriut (SOHR) me qendër në Londër konfirmoi vrasjen. Ai shtoi se bashkëshortja e al-Iraqit gjithashtu u vra në operacion.
SOHR tha se lideri dhe bashkëshortja e tij po planifikonin të kryenin operacione kundër forcave ushtarake në kampin Al-Hol, ku u gjetën armë, dyqane dhe pajisje të lëvizshme në zotërim të tyre.
Trupat amerikane u vendosën në Siri në vitin 2015 për të mbështetur kurdët sirianë dhe aleatët e tyre në luftën kundër Shtetit Islamik.
Kampi Al-Hol, i cili kontrollohet nga kurdët, strehon shumë familje që i përkasin organizatës militante ekstremiste Shteti Islamik, duke përfshirë disa shtetas të huaj.
Për vite me radhë, Shteti Islamik kontrollonte zona të mëdha në vendin e shkatërruar nga lufta të Sirisë dhe Irakut fqinj.//a.i/


