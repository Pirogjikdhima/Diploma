Kosovë-Serbi, Rama: Qëndrimi ynë i qartë, nuk ka pasur asnjëherë luhatje
TIRANË, 30 dhjetor/ATSH/ Kryeministri Edi Rama në konferencën për shtyp deklaroi sot se “kemi qenë shumë të qartë edhe për këtë kemi kërkuar haptazi që Serbia duhet sanksionuar dhe Kosovës i duhen hequr masat shtrënguese sepse Kosova e ka bërë hapin që duhet ta kishte bërë me kohë, por e ka bërë”.
“Nuk ka asnjë sens që Kosovës t’i mbahen pasojat shtrënguese dhe Serbia të mos ketë asnjë pasojë shtrënguese pas aktit terrorist në Banjskë”, tha Rama.
I pyetur për marrëdhënien me Presidentin e Serbisë, Aleksandar Vuçiç, Rama tha se “është një marrëdhënie që nuk ka asgjë tjetër përveç interesit të Shqipërisë dhe interesit të rajonit”.
“Natyrisht që është një marrëdhënie që nuk më pengon mua dhe nuk na pengon ne që ti themi të bardhës të bardhë dhe të zezës të zezë. Qëndrimi ynë ka qenë shumë i qartë dhe nuk ka pasur asnjëherë luhatje qoftë kur ka qenë rasti për të thënë me zë të lartë se Serbia nuk duhej sanksionuar si rezultat i mossanksionimit të Rusisë se kjo do të sillte pasoja të rrezikshme për rajonin ashtu edhe kur Serbia bëri një akt flagrant kundër gjithë vlerave europiane dhe të bashkëjetesës me shpalljen e zisë për kriminelët e Banjskës dhe për vetë aktin e terrorit në Banjskë”, nënvizoi Rama.
Kreu i qeverisë u shpreh se “janë qëndrime që nuk ndryshojnë, por as nuk duan të thonë që ndërpresim komunikimin, bashkëpunimin, marrëdhëniet, lidhjet se në këtë botë duhet folur me të gjithë, me të gjithë ata që ke mundësi të flasësh dhe të japin mundësinë të flasësh”.
/k.s/


