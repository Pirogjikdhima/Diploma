NJU JORK – Guterres: Bota nuk është e përgatitur për një tjetër pandemi
NJU JORK, 26 dhjetor /ATSH-DPA/ – Sekretari i përgjithshëm i Kombeve të Bashkuara, António Guterres tha se ”bota nuk është ende e përgatitur për një pandemi të re të mundshme”.
“Ne duhet të bëjmë më shumë. Ne duhet të heqim dorë nga fatkeqësia morale dhe mjekësore e vendeve të pasura që grumbullojnë dhe kontrollojnë furnizimet shëndetësore të lidhura me pandeminë dhe të sigurojmë që të gjithë të kenë akses në diagnoza, trajtime dhe vaksina”, tha shefi i OKB-së teksa reflektonte mbi mësimet e nxjerra nga pandemia Covid-19.
Me iniciativën e presidentit të Këshillit Evropian Charles Michel, negociatat për një traktat global mbi pandemitë janë duke u zhvilluar në Organizatën Botërore të Shëndetësisë (OBSH) për të përmirësuar rregulloren dhe për t’u përgatitur për pandemitë e ardhshme.
Traktati do të miratohet nga Asambleja Botërore e Shëndetësisë, e planifikuar për nga 27 maj deri më 1 qershor 2024; megjithatë, drafti prej 30 faqesh mbetet shumë i diskutueshëm.
Propozimi aktual rregullon, ndër të tjera, se sa shpejt ndahet informacioni rreth patogjenëve të rinj, kush i prodhon vaksinat dhe barnat dhe ku dhe si shpërndahen ato.
Edhe nëse traktati do të miratohej në mbledhjen e OBSH-së, ai do të hynte në fuqi vetëm nëse e ratifikonin mjaft vende dhe do të ishte i vlefshëm vetëm në ato vende.
Vendet e pasura kanë kritikuar se do t’u kërkohet të zbulojnë detajet e financimit të kërkimit dhe se kompanive të barnave do t’u kërkohet të sigurojnë transparencën e çmimeve.
Drafti gjithashtu kërkon që prodhuesit të heqin dorë nga të drejtat e pronësisë intelektuale për produktet farmaceutike në rast të një pandemie të re dhe t’i dorëzojnë një pjesë të prodhimit të tyre OBSH-së për shpërndarje./ /os/


