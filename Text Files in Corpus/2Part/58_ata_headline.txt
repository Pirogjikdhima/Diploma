Kërkimet për naftë në Shpirag, Rama: Rezerva nuk diskutohet, pritet testi
TIRANË, 30 dhjetor/ATSH/ Kryeministri Edi Rama deklaroi sot gjetjet e kompanisë “Shell” për puset e naftës së Shpiragut pritet të njoftohen pas përfundimit të testit të nisur në tetor të këtij viti.
Në konferencën tradicionale të fundvitit, Rama siguroi se rezerva nuk diskutohet, por po shikohet fluksi dhe qëndrueshmëria e fluksit.
“Presim rezultatin. Rezerva nuk diskutohet më. Ajo që pritet nga testi është fluksi dhe qëndrueshmëria e fluksit të gazit dhe naftës që del mbi sipërfaqe për shkak të thellësisë së madhe ku ndodhet, 6 km nën tokë“, u shpreh Rama.
Dhe testi, tha ai, bëhet për të parë qëndrueshmërinë e fluksit.
“Sepse nga kjo varet edhe vlera e investimit që do të thotë nëse fluksi është i qëndrueshëm dhe në parametrat e kërkuar, investimi është i arsyeshëm dhe mund të vijohet. Në rast se jo kosto bëhet e papërballueshme dhe përfitimi i mjaftueshëm. Kemi besim se testi del pozitiv”, deklaroi kryeministri.
Bazuar në analizat laboratorike që janë bërë në Holandë, nafta e zbuluar në zonën e Shpiragut është së njëjtës cilësi me naftën premium të Arabisë Saudite.
Tashmë pritet testi vendimtar i qëndrueshmërisë së presionit të nëntokës për nxjerrjen e naftës lart. Ky test të zgjasë 2 deri në 3 muaj.


