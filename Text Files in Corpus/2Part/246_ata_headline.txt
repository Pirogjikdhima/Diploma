“Bet’lehemi i gjallë”, 11 mijë besimtarë të krishterë risjellin ritualin në fshatin Hajmel
TIRANË, 27 dhjetor /ATSH/ Kryeministri Edi Rama ndau sot pamje nga “Bet’lehemi i gjallë”, rituali që po kthehet në traditën e fshatit Hajmel të Vaut të Dejës në qarkun Shkodër e që si çdo prag Krishtlindjesh është organizuar për të pestin vit radhazi.
“11 mijë besimtarë të krishterë e risollën kaq bukur historinë e lindjes së Jezusit, në në një skenë teatrale në qiell të hapur që i përngjante kaq shumë jetesës së antikitetit, me kasolle të vogla prej druri dhe kashte, me vatrat e zjarrit, rrahjen e hekurit, poçerinë, bluarjen e miellit, mprehjen e shpatave, e çdo veprim tjetër që të kthen prapa në kohën e lindjes së Krishtit”, u shpreh kryeministri Rama.
Kreu i qeverisë theksoi se, “ky event frymëzues që ka nisur do të vijojë edhe në datat 30 dhjetor dhe 1 janar, duke u kthyer në një traditë të bukur festive që përfshin jo vetëm banorët e zonës por edhe qindra vizitorë të tjerë që vijnë nga e gjithë Shqipëria për të qenë pjesë e saj”.


