Xhixho: Çmimet në stratosferë për festat e fundvitit, mbështetja për qytetarët zero
TIRANË, 28 dhjetor /ATSH/ Deputetja e Partisë së Lirisë, Erisa Xhixho deklaroi sot se, mbështetja për qytetarët në këtë fundvit është zero.
“Qeveria e mbyll këtë vit me arkën plot sepse të ardhurat nga TVSH janë rritur”, u shpreh ajo, teksa shtoi se, “pensionistët e mbyllin vitin me tryezën bosh sepse qeveria i gënjen me një bonus qesharak”.
Xhixho bëri një krahasim mes bonusit për pensionistët dhënë nga qeveria e Shqipërisë dhe ajo e Kosovës.
“Pesë mijë lekë për pensionistët e Shqipërisë, 100 euro për pensionistët e Kosovës 7 miliard euro buxheti i Shqipërisë, 3.5 miliardë euro buxheti i Kosovës. Qeveria e Kosovës ndan 100 euro për çdo fëmijë të vendit, qeveria e Shqipërisë nuk i ka pasur kurrë prioritet fëmijët”, u shpreh Xhixho.
Ajo nënvizoi se, “më shumë se gjysma e familjeve shqiptare nuk do të vënë dot në tryezën e festës gjelin e detit, i cili kushton mbi 12 mijë lekë të reja. Plot të tjerë privohen edhe nga ushqimet bazë, të cilat kushtojnë 2 apo trefish më shumë”.
“Ndërsa shqiptarët e varfër shtrëngohen para shpenzimeve të festës, qeveria lëshon dorën me inceneratorët e PPP-të”, tha Xhixho.
“Një qeveri që e ka injoruar qytetarin çdo ditë të vitit, nuk mund ta bëjë atë prioritet as në ditët e fundit”, përfundoi ajo.


