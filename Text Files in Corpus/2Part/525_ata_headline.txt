Marrëveshja me Italinë për migrantët, Gjykata Kushtetuese nuk legjitimon padinë e Bashës
TIRANË, 22 dhjetor/ATSH/ Gjykata Kushtetuese nuk legjitimoi padinë e depozituar nga kryetari i Partisë Demokratike, Lulzim Basha, për sa i përket marrëveshjes me Italinë për migrantët.
Fillimisht në 13 dhjetor, Gjykata Kushtetuese ktheu për plotësim dokumentacioni kërkesën e Bashës, por pasi u dorëzua sërish në gjykatë, është vendosur që të mos legjitimohet dhe të mos merret në shqyrtim.
Gjykata Kushtetuese nënvizon se çështja nuk është në interesin e drejtpërdrejt të Partisë Demokratike, ndaj ajo nuk legjitimohet t’i drejtohet Gjykatës Kushtetuese.
Mes subjekteve që mund të dorëzojnë padi në Gjykatën Kushtetuese për një çështje të caktuar janë, kryeministri, presidenti dhe 1/5 e deputetëve. Në këtë rast, kërkesa e dorëzuar nga Lulzim Basha si kryetar i PD-së, nuk legjitimohet për shkak se marrëveshja nuk është në interesin e partisë politike.
Marrëveshja me Italinë u pezullua pasi Gjykata Kushtetuese mori në shqyrtim kërkesën e firmosur nga 30 deputetë të grupit Bardhi-Berisha të cilët e konsideruan atë si antikushtetuese.
/m.m/r.e/


