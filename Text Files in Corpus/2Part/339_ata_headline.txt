Berisha: SPAK dhe gjykata, vendime antikushtetuese
TIRANË, 26 dhjetor /ATSH/ Kryetari i grupimit të Rithemelimit të PD, Sali Berisha e cilësoi si antikushtetues kërkesën e SPAK-ut për “arrest shtëpie”.
I pyetur nga gazetarët në një konferencë për shtyp për kërkesën e SPAK, Berisha tha se, “kjo është kërkesë e Edi Ramës dhe tregon vetëm tmerrin që ka nga Sali Berisha”.
Ai u shpreh se, SPAK dhe gjykata dhanë vendime antikushtetuese, pa marrë lejen e parlamentit.
Berisha tha se, jo një polic, por dy batalione po të vërë Rama në pallatin e Berishës, asgjë nuk do ta pengojë në largimin e tij nga pushteti.
Berisha tha se, në momentin më të përshtatshëm do protestohet përpara SPAK-ut
“Ju garantoj se SPAK do të përballet me opozitën në mënyrën më të fuqishme”, theksoi ai.
Berisha tha se, “jemi në diktaturë, por unë do ndjek të gjitha etapat.
Gjithashtu ai shtoi se, do t’i drejtohet Gjykatës së Strasburgut.
“Patjetër që do i drejtohem Strasburgut, ajo është gjykata gardiane për mbrojtjen e të drejtave të njeriut”, u shpreh Berisha.
Më tej, ai theksoi se, PD-në nuk do e ndalojë asgjë në mosbindje e saj civile.
“Opozita ishte dhe vazhdon të qëndrojë në këmbë në mosbindjen civile, e sigurt në fitoren e saj”, tha ai.


