Miratohen rregullat e funksionimit të platformës “Me ty për Shqipërinë që duam”
TIRANË, 29 dhjetor/ATSH/ Këshilli i Ministrave miratoi vendimin për rregullat dhe procedurat e shqyrtimit të nevojës, hartimit, bashkëpunimit, miratimit dhe funksionimit të metodave apo të seksioneve të reja të platformës “Me ty për Shqipërinë që duam”.
Vendimi parashikon ndër të tjera rregullat për “Këshillimin Kombëtar”, qoftë si një instrument për krijimin e metodave të bashkëqeverisjes, ashtu edhe për zbatimin e qëllimeve të ligjit “Për bashkëqeverisjen”.
Konkretisht, nisma për krijimin e metodave ose seksioneve të reja mund të ndërmerret nga ankesat apo kërkesat e subjekteve në “Platformë”, por edhe nga të dhënat e marra në mënyrë direkte ose të tërthortë përmes “Këshillimit Kombëtar” apo nga veprimtaria e vetë institucioneve shtetërore.
“Këshillimi Kombëtar” është një proces gjithëpërfshirës në kuadër të parimeve të bashkëqeverisjes për përmbushjen e objektit të mendimdhënies së publikut nëpërmjet mbledhjes së opinionit të qytetarëve mbi politikat, nismat, vendimmarrjen e Këshillit të Ministrave, si dhe mbi çështjet që lidhen me veprimtarinë e institucioneve të administratës shtetërore në drejtim të dhënies së shërbimeve cilësore ndaj publikut.
Ndaj “Këshillimi Kombëtar”, mund të shërbejë si shkak për ndërmarrjen e nismës për krijimin e metodave apo seksioneve të reja të Platformës.
Vendimi parashikon se “Këshillimi Kombëtar” kryhet nga Agjencia për Dialog dhe Bashkëqeverisje, kryesisht me nismën e saj ose me nismën e Kryeministrit, kur vlerësohet e nevojshme prej tyre, jo më shpesh se dy herë në vit.
Si rregull, nisma ndërmerret për çështjet që qeveria shqiptare kërkon të marrë mendimin e qytetarëve lidhur me politikat e qeverisjes dhe çështjet me rëndësi strategjike për vendin.
Mbledhja e opinionit të qytetarëve në kuadër të këtij procesi këshillimi kryhet nëpërmjet plotësimit nga ana e tyre të një pyetësori të hartuar nga Agjencia për Dialog dhe Bashkëqeverisje, i cili shpërndahet në formatin fizik nga Posta Shqiptare, sh.a., pranë adresave të tyre të banimit.
Pyetësori hartohet në bazë të çështjeve apo pyetjeve për të cilat Kryeministri i ka komunikuar Agjencisë për Dialog dhe Bashkëqeverisje nismën për zhvillimin e Këshillimit, ose të çështjeve apo pyetjeve që kjo e fundit ka vlerësuar të përshtatshme me nismën e saj, pasi të ketë marrë miratimin e Kryeministrit për to.
Sipas vendimit, Agjencia për Dialog dhe Bashkëqeverisje është institucioni përgjegjës për zhvillimin dhe monitorimin e Këshillimit në bashkëpunim me INSTAT-in dhe Posta Shqiptare, sh.a., apo me çdo institucion publik tjetër të nevojshëm, sipas marrëveshjes kuadër të bashkëpunimit ndërinstitucional që lidhet midis tyre për kryerjen e fazave specifike të procesit, në përputhje me kuadrin ligjor institucional të secilit prej këtyre institucioneve.
Mbledhja e të dhënave të pyetësorit të “Këshillimit Kombëtar” kryhet për qëllime statistikore, në përputhje me parashikimet e legjislacionit në fuqi për statistikat zyrtare dhe legjislacionin në fuqi për mbrojtjen e të dhënave personale dhe shërben si mjet për të përmirësuar dhe jetësuar politikat qeverisëse.
Ndërkohë rezultatet e përgjigjeve të pyetësorit të programit të “Këshillimit Kombëtar” bëhen publike nëpërmjet publikimit në media dhe në faqen zyrtare të Këshillimit Kombëtar, brenda 4 javëve nga momenti i përfundimit të afatit për dërgimin e përgjigjeve të pyetësorit./m.m/


