VARSHAVË – Një raketë ruse shkel hapësirën ajrore polake
VARSHAVË, 29 dhjetor /ATSH-DPA/ Një raketë ruse ka shkelur hapësirën ajrore të shtetit anëtar të NATO-s, Polonisë, tha sot ushtria polake.
“Një raketë ruse ka hyrë në hapësirën ajrore polake. Ajo u gjurmua nga një radar dhe gjithashtu u largua përsëri nga hapësira”, tha shefi i Shtabit të Përgjithshëm Wiesław Kukuła, në Varshavë.
“Raketa ishte në hapësirën ajrore polake për rreth tre minuta dhe fluturoi mbi 40 kilometra”, tha ushtria.
Rusia kreu sot sulmet më të rënda ajrore në Ukrainë që nga fillimi i luftës.
Forcat ajrore ukrainase thanë se vendi u godit me 158 raketa dhe u përdorën dronë luftarakë.
Ndër objektivat e sulmuar ishte qyteti perëndimor i Ukrainës, Lviv, i cili është rreth 70 kilometra nga kufiri polak. Ukraina ka më shumë se 22 muaj që po i shmanget pushtimit rus në shkallë të plotë.
Kukula tha se shumica e raketave ruse ishin gjurmuar gjatë natës. Njëri prej tyre më pas fluturoi mbi kufirin ukrainas me Poloninë.
“Ne i udhëzuam avionët t’i kapnin dhe t’i rrëzonin nëse ishte e nevojshme. Megjithatë, kjo nuk u bë e mundur për shkak të kohës së shkurtër dhe mënyrës së fluturimit të raketës”, tha ushtria.
Megjithatë, për të qenë në anën e sigurt, ushtarët janë ende në kërkim të ndonjë mbetjeje në tokë përgjatë rrugës së fluturimit.
Në nëntor 2022, një raketë goditi një fshat polak në kufi me Ukrainën, duke vrarë dy civilë.
Perëndimi pretendoi se ishte një raketë kundërajrore ukrainase që ishte vendosur në mbrojtje kundër sulmeve ruse.//a.i./


