Rama: Ndryshime në ligjin për sigurinë kibernetike, krijohet infrastruktura e posaçme
TIRANË, 30 dhjetor/ATSH-Maela Marini/ Kryeministri Edi Rama u shpreh sot se sulmi i fundit kibernetik ndaj disa institucioneve ka qenë shumë i egër, por pjesa më e madhe e dëmit është evituar.
Në konferencën e përvitshme për shtyp me gazetarët, Rama foli për sulmet e fundit kibernetike ndaj disa institucioneve publike dhe private.
“AKSHI nuk ka asnjë lidhje. Asnjë infrastrukturë që hostohet, që është në zonën që mbulon AKSHI nuk është prekur. Çdo sulm i bërë mbi infrastrukturën që mbulon AKSHI është kthyer mbrapsht”, tha Rama.
Kryeministri sqaroi se parlamenti i Shqipërisë ka një hostim të vetin, jashtë sferës që mbulon AKSHI.
“Ashtu sikundër janë edhe një sërë institucionesh të tjera. Dje qeveria ka vendosur që të çojë në Kuvend ligjin dhe pas Vitit të Ri do ta kalojmë në Kuvend. Sipas ligjit, të gjitha institucionet, përfshirë edhe gjykatat që janë komplet jashtë çdo lloj orbite do të futen nën një ombrellë kombëtare. Kjo është garancia kryesore për t’u mbrojtur nga sulmet kibernetike”, tha Rama.
Kryeministri sqaroi se është një infrastrukturë që po ngrihet dhe është e gatshme të hostojë të gjithë nën mbrojtjen e agjencisë së re që është krijuar për mbrojtjen kibernetike.
“Ne trashëguam një ‘Bathore’ dixhitale, një territor ndërtimesh ku secili kishte bërë të vetën, pa kanalizime me linja të përbashkëta. Gjithë infrastruktura që do t’i bashkojë mungon. Tani jemi shumë më të avancuar. Duhet të konsolidojmë të gjithë infrastrukturën dhe edhe sektori privat të marri masa që do të imponohen nga ligji për sigurinë kibernetike. Do kalojë në mbledhjen e parë të qeverisë, do të shkojë në parlament dhe do të detyrojë të gjitha institucionet t’i nënshtrohen disa rregullave dhe të financojnë për sigurinë kibernetike”, tha Rama.
“Sulmi ka qenë shumë i egër, por pjesa më e madhe e dëmit është evituar. Në rastin e Kuvendit ka qenë krejtësisht në një territor më vete me vulnerabilitet të lartë. Duhet të mësohemi se të gjitha vendet sulmohen”, tha ai.


