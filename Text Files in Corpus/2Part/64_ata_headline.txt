Rama: Përgjegjësia penale është individuale, asgjë mos të kalojë pa ndëshkuar
TIRANË, 30 dhjetor/ATSH-Maela Marini/ Kryeministri Edi Rama deklaroi sot në konferencën e përvitshme për shtyp me gazetarët, se përgjegjësia qeverisëse patjetër që është e kryeministrit, ndërsa përgjegjësia penale është individuale e secilit.
“Nuk ka përgjegjësi të ndarë kur është fjala për individë të cilët abuzojnë me detyrën prapa kurrizit të të tjerëve dhe përpiqen që të përfitojnë duke shfrytëzuar mundësinë dhe fuqinë që ju jep detyra. Përgjegjësia e kryeministrit është përgjegjësi e padiskutueshme për të gjitha qëllimet e shpallura dhe objektivat e shpallura. Qëllimet e pashpallura individuale janë qëllime të fshehta, të ulëta, ku gjithësekush ka përgjegjësi strikt individuale”, tha ai.
Rama theksoi se qeveria, kryeministri dhe forca që udhëheq mbajnë përgjegjësi për mënyrën se si reagojnë ndaj shfaqjeve të shkeljes së ligjit dhe të shkeljes së parimit të punës së përbashkët.
“Ne do të mbanim përgjegjësi në rast se do të ishim të pavendosur në rastin më të mirë, dhe të kundërvendosur në rastin më të keq ndaj shfaqjeve të shkeljes së ligjit nga ana e cilitdo brenda rrethit të kësaj force qeverisëse”, tha Rama.
Kryeministri theksoi se është njeriu më i interesuar që asnjë gjë që përbën shkelje të ligjit dhe dëm të interesit të publikut të mos kalojë e pandëshkuar.
“Përgjegjësia ime morale është ta çojë deri në fund e pa asnjë ngurrim këtë përpjekje për të ndarë rrugët me të gjithë ata që tradhtojnë qëllimet e përbashkëta. Ne e kemi hapur këtë rrugë na duhet një drejtësi që të godasë ata që janë të veshur me pushtet pa dallim, pra të godasë edhe brenda qeverisë”, shtoi ai.
“Ideja se njerëzit që ngarkohen me detyra janë të tërë të paprekshëm nga virusi i korrupsionit apo se paprekshmërinë e tyre nga virusi i korrupsionit duhet ta garantojë ai që i ngarkon me detyra është një ide që nuk rri as në qiell as në tokë”, tha Rama.


