“The Sun”: Shqipëria mes destinacioneve të njohura për plazhet mahnitëse
TIRANË, 28 dhjetor /ATSH/ Destinacionet popullore zakonisht janë shumë të shtrenjta, edhe jashtë pikut të sezonit, shkruan Giuli Graziano në të përditshmen britanike “The Sun”.
Sidoqoftë, mos u shqetësoni, pasi për vitin 2024 ju sugjerojmë destinacione të cilat janë të këndshme, por shumë më pak të kushtueshme.
Hulumtimet dëshmuan një kërkesë në rritje për pushime në destinacionet më pak të njohura.
Në vitin 2023, pati një rritje të dukshme të rezervimeve në vendet si Malta (+29%), Bullgaria (+33%), Mali i Zi (+67%) dhe Shqipëria (+95%).
Agjencia e udhëtimeve ka rekomanduar disa nga destinacionet më të mira për vitin 2024 bazuar në përballueshmërinë e tyre, kohën më të shkurtër të udhëtimit dhe vlerat kulturore dhe natyrore.
Vizitoni Shqipërinë në vend të Qipros
Shumë nga plazhet e Shqipërisë shpesh përshkruhen si më të qeta se ato në Evropë, por po aq të bukura.
Riviera Shqiptare shpesh është krahasuar me bregdetin e Qipros, por ajo është më e përballueshme.
Shqipëria ofron mundësi të shumta për lloje të ndryshme pushimesh, nga destinacionet mes vendasve miqësorë deri te pikat e nxehta turistike.
Ksamili është i mrekullueshëm për këdo që kërkon të pushojë në Mesdhe, pasi kostot e akomodimit, ushqimit dhe jetës së natës janë më të ulëta se kudo tjetër në bregdet, kryesiaht gjatë verës së ngarkuar.
Dhërmiu në Shqipëri është krahasuar me Ayia Napën në Qipro, pasi të dyja janë destinacione të njohura për adhuruesit e muzikës dhe festivaleve.
Disa vendpushime në plazhet shqiptare mund të aksesohen duke marrë linjën ajrore në Korfuz dhe më pas duke marrë një varkë 30-minutëshe për në Sarandë.
Pushimet për pesë netë në Shqipëri përfshirë fluturimet ofrohen duke nisur nga 302 paund.//a.i/


