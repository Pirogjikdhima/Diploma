Seanca për vulën e PD-së, Rithemelimi proteston para Gjykatës së Lartë
TIRANË, 27 dhjetor/ATSH/- Gjykata e Lartë po zhvillon sot seancën gjyqësore për rekursin që Komisioni i Rithemelimit të PD-së ka depozituar lidhur me vendimin e datës 3 mars të Apelit të Përgjithshëm i cili ktheu në shkallë të parë çështjen e logos dhe vulës së Partisë Demokratike.
Kjo çështje po shqyrtohet nga gjyqtarët, Artur Kalaja, Ervin Pule dhe Dariel Sina.
Ndërkohë që vijon seanca gjyqësore, jashtë ambienteve të Gjykatës së Lartë po zhvillohet një protestë nga deputetë dhe mbështetës të Komisionit të Rithemelimit të PD-së.
Në fjalën e tij para protestuesve, kreu i Rithemelimit Sali Berisha deklaroi se Gjykata e Lartë është një vegël e kryeministrit Edi Rama dhe po përdoret për të masakruar arritjen më të madh të shqiptarëve, atë që e quan simbolin e pluralizmit politik.
“U bë vite që armiqtë dhe kundërshtarët e mi kanë nxitur hetime shterruese ndaj meje. Dhe ka një arsye pse mbas kaq kohësh, mbas kaq përpjekjesh, nuk kanë gjetur asnjë fakt, asnjë provë, asnjë shkelje në mijëra e mijëra vendime të Sali Berishës. Sepse unë gjithnjë kam respektuar ligjin dhe vetëm ligjin. Unë kam respektuar ligjin me bindjen më të thellë se ai respekt është mënyra më e sigurt për garantimin e lirive tuaja, për funksionimin e shtetit ligjor, pa të cilin nuk ka dhe nuk mund të ketë demokraci. Kështu që në këtë aspekt, mund t’u them para jush sot se vështirë të gjendet një tjetër të ketë konsideratë më të lartë se unë për ligjin”, tha ai.
Gjithashtu, Berisha u ndal edhe te vendimi i SPAK ndaj tij duke deklaruar se është shkelur Kushtetuta dhe rregullorja e Kuvendit.
“U shkel Kushtetuta duke u kërkuar heqjen e lirisë për Sali Berishën pa kaluar në Kuvend. Gjithashtu u shkel rregullorja e Kuvendit në mënyrën si u votua heqja e imunitetit të tij. Pse u dashka kyçur pa asnjë provë në shtëpi Sali Berisha? Pse u dashkan ndaluar komunikimet publike të Sali Berishës? Sot duhet të kërkojmë vëmendjen e çdo shqiptari se kur gjykatat nuk garantojnë të drejtat dhe liritë e njeriut, kjo është diktaturë. Kur logoja e partisë më të madhe opozitare kërkohet t’i jepet një personi që është peng i Edi Ramës çfarë ndodh, kjo është diktaturë”, u shpreh ai.


