Reforma zgjedhore, Rama: Do gjejmë konsensusin aritmetik për aq kohë sa nuk funksionon komisioni bipartizan
TIRANË, 30 dhjetor/ATSH-Maela Marini/ Kryeministri Edi Rama deklaroi sot se për aq kohë sa nuk funksionon komisioni bipartizan për reformën zgjedhore do të kërkohet të gjendet konsensusi aritmetik në parlament.
“Ne kemi një proces të reformës zgjedhore në parlament bazuar mbi idenë e komisionit bipartizan. Problemi që kemi sot është se nuk kemi parlament bipartizan, por kemi parlament me shumë partizanë dhe shumë ballistë. Mbase nuk kemi pse e kërkojmë te bipartizani zgjidhjen për sa kohë e kemi humbur”, tha Rama.
Kryeministri theksoi se do të shikohet në proces nëse duhen bërë disa ndryshime për të siguruar procesin zgjedhor.
“Përshembull mbi mënyrën se si funksionon lista. Do të kërkojmë të gjejmë konsensusin aritmetik e kaq, se nuk shoh ku është shtegu për të ndërtuar një komision bipartizan”, shtoi ai.
Ndërkohë, kryeministri u shpreh se nuk merret me non gratën.
“Nuk kam asnjë koment se nuk merrem me dikë që është shpallur non grata nga SHBA. Ëndrrat e mia janë shumë më të mëdha, nuk shoh në ëndërr se si dënohen njerëz”, tha Rama.
Rama theksoi se nuk ka asnjë arsye të mendojë për zgjedhje të parakohshme në vitin 2024, pasi ka shumë punë për të bërë.
“Shqipëria nuk ka kohë për të humbur. Ne jemi dhe do të jemi mazhoranca se jemi e vetmja forcë që mund ta çojë këtë vend para për një mijë e një arsye. Zgjedhjet e ardhshme do të konfirmojnë këtë mazhorancë”, shtoi ai.


