Braimllari: PL, propozime konkrete për përballimin e kostos së jetesës
TIRANË, 26 dhjetor /ATSH/ Nënkryetari i Partisë së Lirisë, Endrit Braimllari u shpreh sot se, “kalimi i njëanshëm i buxhetit të Bashkisë së Tiranës në Këshillin Bashkiak pa debat ku për 5 minuta u miratuan 330 milionë euro tregon qartë mungesën e transparencës dhe bunkerizimin e Bashkisë së Tiranës”.
“Qytetarët e Tiranës prisnin të diskutohej për hallet dhe problemet e tyre të përditshme. Për taksat dhe tarifat vendore, për menaxhimin e punëve të qytetit por kryetari i Bashkisë së Tiranës me fuqinë e kartonit kaloi gjithçka pa diskutim”, u shpreh ai në një deklaratë për mediet..
Sipas tij, “refuzimi i amendamenteve të propozuar nga Partia e Lirisë tregon qartë mungesën e vullnetit për të kthyer vëmendjen tek qytetarët, për t’ju larguar një mëndësie të vjetër politike, ku gjithçka që propozohet nga opozita refuzohet nga mazhoranca”.
Braimllari theksoi se, Partia e Lirisë në këshillin bashkiak të Tiranës propozoi iniciativa në shërbim të qytetarëve.
“Propozimet tona konkrete kishin të bënin me përballimin e kostos së lartë të jetesës. Reflektimi i rritjes së produkteve të shportës në Bashkinë Tiranë do të merrte zgjidhje nëse do të ishin pranuar amendamentet e Partisë së Lirisë”, tha ai.
Sipas Braimllarit, nëse do të pranoheshin këto propozime do të sillnim një lehtësim të drejtpërdrejtë për fermerët e Tiranës dhe rrjedhimisht dhe uljen e çmimeve të shportës.


