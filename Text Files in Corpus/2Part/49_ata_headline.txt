Rama: Paga mesatare në sektorin publik në 900 euro
TIRANË, 30 dhjetor/ATSH-Maela Marini/ Kryeministri Edi Rama foli sot për rritjen e pagës në sektorin publik, ndërsa u shpreh se nga qershori i vitit të ardhshëm paga mesatare shkon në 900 euro.
Në konferencën e përvitshme me gazetarët, Rama ka deklaruar se “paga në sektorin publik ka vazhduar të rriten ndjeshëm e vitin e ardhshëm, në qershor ato do të kenë një tjetër rritje të konsiderueshme të parashikuar tanimë në buxhetin e vitit 2024 ku arsimtarët, ushtarakët, punonjësit e policisë, mjekët dhe të gjithë punonjësit e administratës do të kenë një rritje që do ta çojë faktikisht pagën mesatare në sektorin publik në 900 euro”.
Ai tha se ka pasur një formalizim të ndjeshëm të pagave.
Në sektorin e turizmit, sot në Shqipëri realisht nuk është më problem si për sipërmarrësit, sa paguajnë? Paguajnë sa të duash. Problemi është të kenë njerëzit e duhur për të bërë punën për të cilën kërkojnë dhe pagë nën ë euro në bregdetin shqiptar nuk ka, ua u them unë, pagë reale po flas, nuk ka! Nuk ka! Kamarier, nuk ka. Të tjerat janë më lartë. Po ashtu në ndërtim. Pagat janë më të larta seç i deklarojnë. Që do të thotë që sipërmarrësit, kompanitë kanë kuptuar dhe po e kuptojnë gjithmonë e më shumë që shfrytëzimi i krahut të lirë të punës si avantazh konkurrues ka mbaruar. Ajo kohë ka mbaruar! Nuk e merr dot më avantazhin në këtë fazë të re të ekonomisë, duke pasur krahë të lirë pune. Dhe shembulli më i thjeshtë është ai i fasoneve. Kompanitë fason, të cilat funksionojnë prej shumë vitesh, tani po përballen me një fazë tranzicioni që vajza të reja, të cilat tani janë për të dalë në pension lënë makinat qepëse. Imagjinoni ju një vajzë të re në moshën e atyre që sot po dalin në pension kur ishin vajza të reja të ulen në makinë qepëse? Në fason? Për atë pagë? Kurrë! Dhe me shumë të drejtë. Që do të thotë që nuk më avantazh konkurrues me krahë të lirë pune. Avantazhi konkurrues bëhet me cilësi. Bëhet me kapacitete të tjera dhe e gjithë kjo lidhet prapë tek pagat. Jo vetëm që sektori privat është gati, por sektori privat po e bën këtë gjë. Shqetësimi është që një pjesë e kësaj gjëje bëhet në mënyrë informale. Ky është shqetësimi”, u shpreh kryeministri.
Ai theksoi se “rritja e pagave në sektorin publik na ka treguar në mënyrë të përsëritur që e nxit sektorin privat, ndërsa rritja historike që ne kemi bërë në këtë hark dy vjeçar, patjetër që do ta shtyjë shumë fort, siç po bën, sektorin privat. Mjafton të shikoni pagat e larta, shikoni sa janë rritur pagat e larta në sektorin privat në këtë periudhë pas rritjes së pagave të larta në sektorin shtetëror, pra mbas rritjes së pagave që nuk ishin mjaftueshmërisht të larta për hir të së vërtetës. Kështu që, unë jam shumë optimist për këtë. Jam shumë shumë optimist për këtë”.
“Që Shqipëria ka hyrë në një fazë të re nuk diskutohet më dhe këtë e konfirmojnë të gjitha të dhënat nga të katërta anët, edhe të ekonomisë dhe të sigurisë, të gjitha. Që Shqipëria në këtë fazë të re di të ketë një rritje shumë të madhe të investimeve nuk diskutohet. Ne kemi sot kërkesa që nuk i kemi pasur, flas si kategori deri përpara disa vitesh për investime në turizëm nga investitorë shumë të mëdhenj. S’kemi pasur kurrë përpara. Investime të turizmit në Shqipëri janë investime të brendshme deri më sot. Tani kemi shumë nga investitorë të huaj, po flas për turizmin dhe po kështu dhe në drejtime të tjera. Kështu që, nuk diskutohet që Shqipëria ka hyrë në një fazë të re dhe që në vitet që vijnë pagat dhe ekonomia në tërësi do të rriten shumë ndjeshëm”, shtoi Rama.


