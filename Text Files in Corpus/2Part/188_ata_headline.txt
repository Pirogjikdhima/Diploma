Dumani: Në 2023 u dyfishuan hetimet pro-aktive, Gërdeci s’është dosje e fjetur
TIRANË, 28 dhjetor/ATSH/ Kreu i Prokurorisë së Posaçme Kundër Korrupsionit dhe Krimit të Organizuar e ka cilësuar vitin 2023 një vit tejet intensivë.
Gjatë bashkëbisedimi informal me gazetarët, Dumani ka theksuar se gjatë vitit 2023 janë dyfishuar hetimet pro-aktive, duke e rritur numrin e tyre në 68 të tilla.
“Në 2023 kemi dyfishuar numrin e hetimeve pro-aktive. Vetëm për këtë vit ka 68 çështje të nisura kryesisht, duke mbajtur rekordin e 3 vjetëve SPAK. Çështjet janë të ndara, krim dhe korrupsion. Indicet janë marrë nga mediat, deklaratat e politikanëve dhe burime të agjentëve të BKH” bëri të ditur kreu i SPAK Altin Dumani.
Kreu i SPAK paralajmëroi se askush nuk është imun përpara ligjit. “E rëndësishme është që askush nuk është imun. Edhe sikur unë të shkel ligjin, prokurori që kam në krahë (për Adnan Xholin) do vijë e do më thotë ligjin dhe provat.”, u shpreh Dumani, njofton Top Channel.
Dumani i pyetur nga gazetarët për hetimet lidhur me dosjen Gërdeci, tha se puna vijon. “Është një dosje qe po punohet, nuk është dosje e fjetur”, tha shkurtimisht Dumani.
Lidhur me hetimet për padinë e depozituar në SPAK ndaj Deputetes Monika Kryemadhit dhe Kryetarit të Partisë së Lirisë Ilir Meta, Dumani tha se kontrollet e kryera janë një instrument për të gjetur prova.
“Kontrollet tona janë instrument apo mekanizëm si mjet për të gjetur prova. Sa i takon Metës, është çështje ndaj të cilës po kryhen ende hetime dhe nuk kam një koment. Më pyesni sa herë takohemi për këtë çështje. Kemi dhëne përgjigje”, shtoi kreu i SPAK.
Lidhur hetimin ndaj Berishës, Dumani tha se masa e parë e sigurisë e dhënë ndaj Berishës, ajo “Detyrimit të Paraqitjes” është miratuar dhe pranuar nga Gjykata e Posaçme në të dyja shkallët e saj. Kërkesa është lënë në fuqi nga të dyja shkallët, edhe ajo e parë edhe nga Apeli””.


