Digjitalizohet arkivi fotografik i Vangjush Mios
TIRANË, 29 dhjetor/ATSH/ Shpëton arkiva fotografike e piktorit Vangjush Mio. Lajmin e bëri të ditur ministrja e Kulturës, Elva Margariti, e cila përmes rrjeteve sociale njoftoi finalizimin e bashkëpunimit mes Ministrisë së Kulturës dhe “Fototekës”.
Për herë të parë është digjitalizuar dhe publikuar arkiva e panjohur fotografike e Vangjush Mios. Ky arkiv përmban rreth 450 negativë të viteve 1930-1940 të cilat sjellin atmosferën e qyteteve shqiptare, banesat karakteristike, objektet e humbura të kultit, skena baritore dhe fshatrat e Juglindjes.
Bëhet fjalë për shkrepje të rralla, të kapura me syrin e piktorit, peizazhe magjepsëse të Korçës, Pogradecit, Elbasanit, Krujës, Durrësit e Vlorës.


