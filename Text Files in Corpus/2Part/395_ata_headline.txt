Zjarri në qendrën tregtare në Lushnjë, Balla: Forcat zjarrfikëse po luftojnë për të vendosur nën kontroll situatën
TIRANË, 25 dhjetor /ATSH/ Në qendrën tregtare në Lushnje, ku ka rënë zjarr gjatë mesditës së sotme, ka edhe mjedise banimi në katet e sipërme. Këtë gjë e bën me dije vetë ministri i Brendshëm Taulant Balla i cili ka theksuar se policia ndodhet në vendngjarje për të vënë nën kontroll situatën e rëndë.
“Forcat zjarrfikëse dhe policia po luftojnë për të vendosur nën kontroll situatën e rëndë”, u shpreh Balla.
Ministri Balla bëri të ditur se, “një zjarr i madh në Qendrën Tregtare Metropol në Lushnjë ka krijuar një situatë tepër të vështirë rreziku, ndërsa ndërtesa ka dhe mjedise banimi në katet e sipërme”.
Mediet raportuan se shumë persona u bllokuan në katet e sipërme të godinës, në apartamente. Ata që kanë mundur të dalin janë transportuar në spitalin e Lushnjës.
Është e pamundur të futen brenda forcat zjarrfikëse, edhe mjetet e tyre arrijnë deri në katin e katërt të godinës.


