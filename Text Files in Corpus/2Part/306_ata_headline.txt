Rama: Del drita në tunelin e Murrizit, vepër sfiduese
TIRANË, 27 dhjetor/ATSH/ Tuneli i Murrizit, një segment i rëndësishëm e Rrugës së Arbërit, pritet të përfundojë brenda vitit 2024.
Kryeministri Edi Rama ndau sot pamje nga ky kantier sfidues, ku dje u bashkuan dy anët e tunelit.
I shoqëruar nga zv/kryeministrja Belinda Balluku, njëherësh ministre e Infrastrukturës dhe Energjisë, kryeministri Rama inspektoi dje tunelin e Murrizit, ku theksoi se “ky është çasti i shumëpritur i një përpjekjeje të zgjatur nga gjeologjia tejet e pafavorshme, e cila ka sjellë shtyrjen e përfundimit të plotë të Rrugës së Arbërit”.
“Dalja e dritës, nga bashkimi i të dy anëve të kantierit më sfidues të punëve të mëdha publike, është çasti i shumëpritur i një përpjekjeje të zgjatur nga gjeologjia tejet e pafavorshme, e cila ka sjellë shtyrjen e përfundimit të plotë të Rrugës së Arbërit”, tha ai.
Kryeministri theksoi se “ky tunel ka nisur në 2018 dhe do të përfundojë në 2024”. “Kemi një arsye të fortë për të besuar që 2024 do ta vulosë edhe fundin e kësaj vepre kaq sfiduese”, u shpreh Rama.
Kryeministri vlerësoi përshpejtimin e punimeve për bashkimin e dy anëve të tunelit.
Tuneli i Murrizit përbëhet nga dy tube që lidhen me njëri-tjetrin me 11 nyje lidhëse.
Gjatësia e tunelit kryesor është 3789 metra, ndërsa e tunelit ndihmës 3791 metra. Tuneli kryesor ka një lartësi prej 6.8 metrash.
/m.m/


