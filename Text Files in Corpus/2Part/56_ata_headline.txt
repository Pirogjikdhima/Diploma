Tabaku: Shqiptarët po e mbyllin vitin 2023 më të varfër
TIRANË, 30 dhjetor/ATSH/- Deputetja e PD-së, Jorida Tabaku shprehet se “shqiptarët po e mbyllin vitin 2023 më të varfër se një vit më parë dhe tërësisht të pa përgatitur për një krizë që sipas të gjitha gjasave do të prekë më shumë të ardhurat e tyre duke i varfëruar”.
Në një postim në rrjetet sociale, Tabaku deklaron se “në të dhjetin vit të qeverisjes socialiste ekonomia shqiptare vuan plotësisht pasojat e një vizioni ekonomik të ndërtuar mbi vetëm një sektor; atë të ndërtimit që fatkeqësisht po sponsorizohet në shumicë dërrmuese nga paratë e pista”.
Sipas saj, të dhënat nga INSTAT flasin për rënien e fortë të industrisë nxjerrëse dhe gjithashtu edhe asaj përpunuese.
“Rritja e mefshtë ekonomike në tremujorin e tretë që koincidon mu në kulmin e ardhjes së turistëve në vend dëshmon fasadën e një qeverie që nuk ka prodhuar një ekonomi të shëndetshme dhe që i përgjigjet rreziqeve. Të gjithë këto të dhëna përkthehet edhe tek të ardhurat në rënie të shqiptarëve dhe të GDP/frymë. Shifrat e EUROSTAT tregojnë jo vetëm një diferencë të frikshme mes fuqisë blerëse të shqiptarëve me mesataren e BE por janë dëshmi e renditjes si vendi më i varfër në rajon. Që prej vitit 2013 kur kjo mazhorancë fitoi zgjedhjet shqiptarët janë taksuar me 3 miliardë euro taksa në total. Edhe pse taksat janë rritur, duke rënduar xhepin e shtresës së mesme, të ardhurat që mbledh qeveria në fund të vitit janë në të njëjtën masë me një dekadë më parë, njëkohësisht edhe dëshmi e korrupsionit klientelist që sipas FMN i heq 10% të PBB më shumë të ardhura buxhetit të shtetit”, vijon Tabaku.
Më tej, deputetja e PD-së shton se “sipas INSTAT paga reale për vitin 2022 e zhveshur nga efekti inflacionist ka qenë 1.5%. Në ndërkohë që të dhënat për 12 qarqe na tregojnë se në 9 prej tyre paga reale është shumë herë më e vogël se sa inflacioni. Në qarkun Kukës, paga reale e zhveshur nga inflacioni është 2.7% ndërkohë që inflacioni i çmimeve të konsumit është thuajse 7%”.
Ajo shton se “për vitin 2024 të dhënat pritet të jenë edhe më të përkeqësuara ku të gjithë profesionistët e lirë do të taksohen deri në 23% ndërkohë që bizneset e mëdha taksohet sot në 15%”.
“Një letër e eksportuesve drejtuar qeverisë paralajmërojnë atë se mbi 70 mijë familje rrezikojnë të përfundojnë në rrugë si pasojë e politikave të gabuara të qeverisë në tolerimin e lavatriçes së madhe të parave. Ka qenë kjo politikë e mbështetur me heshtje dhe jo vetëm që ka ndikuar në zhvlerësimin e pakuptimtë të Euros që ka prodhuar më shumë kosto për bizneset eksportuese teksa qeveria vazhdon të mos prodhojë asnjë politikë mbrojtëse për këto sipërmarrje. Të vetmit që nuk pësojnë asnjë rënie nga pagesat e buxhetit, mbetet zëri i PPP/koncesione që për vitin 2024 do të marrë 145 mln euro më shumë se sa viti aktual. Vlera e kontratave të PPP përllogaritet të jetë sa 50% e Produktit të Brendshëm Bruto ku SPAK ka nën hetim thuajse 50% të këtyre PPP-ve. Agimi i 2024, për fatin e keq është një dëshmi se kaosi i një politike ekonomike vrastare për xhepat e shqiptarëve në dhjetë vite do të vazhdojë”, shprehet Tabaku.


