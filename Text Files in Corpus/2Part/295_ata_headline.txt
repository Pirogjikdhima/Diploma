Shkëlzen Berisha në GJKKO për “Gërdecin”: Teatër politik
TIRANË, 27 dhjetor/ATSH/ Shkëlzen Berisha, djali i ish-kryeministrit Sali Berisha u mor sot në pyetje nga GJKKO për tragjedinë e Gërdecit.
Në një prononcim për mediet pas dëshmisë në GJKKO, Shkëlzen Berisha e cilësoi procesin teatër politik.
“Janë 71 dëshmitarë që ndahen në tre kategori, familjarë, ose punonjës të shtetit, ose kompanisë që kanë pasur lidhje me procesin. Unë jam i vetmi dëshmitar që s’kam lidhje me këto tre kategori. Kam thënë që dëshmia ime një vit më parë s’ka asnjë lidhje me akuzën”, u shpreh ai.
Berisha u shpreh se nuk ka asnjë informacion që mund t’i shërbej akuzës.
I pyetur në lidhje me kërkesën e SPAK për “arrest shtëpie” për ish-kryeministrin, Shkëlzen Berisha u shpreh se përdorimi politik i prokurorisë është i turpshëm.
“Përdorimi politik i prokurorisë ka kapur nivele groteske. Më jepni një vend në botë ku kryetari i opozitës mbahet në arrest shtëpie pa të drejtë komunikimi ndërkohë që nuk ka akuzë. Trump, ka 34 akuza dhe asnjë masë ndaj tij. Sali Berisha nuk ka asnjë akuzë dhe qëllimi politik është i qartë. Përdorimi politik i prokurorisë është i turpshëm. Masat e sigurisë ndaj një lideri opozite janë groteske”, tha Shkëlzen Berisha./m.m/


