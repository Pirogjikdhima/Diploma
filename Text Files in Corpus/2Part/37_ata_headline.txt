Koçiu: “Bonusi i Bebes” mbështetja financiare për familjet që jetojnë e kontribojnë në Shqipëri
TIRANË, 30 dhjetor/ATSH/ Ministrja e Shëndetësisë dhe Mbrojtjes Sociale Albana Koçiu, duke ndarë pamje nga materniteti “Koço Gliozheni”, në Tiranë, thekson mbështetjen e qeverisë për familjet që jetojnë në Shqipëri përmes bonusit të bebes.
“Fëmijët janë ogur i mbarë i fillimeve të reja, për shëndetin e të cilëve kujdesemi me dashuri dhe përkushtim Sa bukur kalohen festat kur prindërit kanë mes tyre dhuratën e shumëpritur, ndërsa ne dhurojmë për ta “Bonusin e Bebes” mbështetja direkte financiare në hapat e parë të familjeve që jetojnë dhe kontribojnë në Shqipëri”, shkruan Ministrja Koçiu.
“Doja të falenderoja shumë stafin dhe doktoreshë Inën për shërbimin që më dhanë dhe për ndihmën që na dhanë për ardhjen në jetë të tim biri, që ishte dhe amaneti i fundit i tim ati”, tha një prej nënave të reja, përfituese e bonusit të bebes.
Ndihma e menjëhershme financiare (bonusi i bebes) për prindin/prindërit me foshnja të porsalindura është, si më poshtë vijon: në masën 40 000 (dyzet mijë) lekë për lindjen e foshnjës së parë; në masën 80 000 (tetëdhjetë mijë) lekë për lindjen e foshnjës së dytë; në masën 120 000 (njëqind e njëzet mijë) lekë për lindjen e foshnjës së tretë dhe të foshnjave të tjera në vijim; për prindërit që sjellin në jetë dy foshnja të lindura njëherësh (binjakë), masa e përfitimit do të jetë në masën 80 000 (tetëdhjetë mijë) lekë për secilën foshnjë; për prindërit që sjellin në jetë më shumë se dy foshnja të lindura njëherësh (trinjakë dhe më shumë), masa e përfitimit do të jetë 120 000 (njëqind e njëzet mijë) lekë për secilën foshnjë.
Përgjatë viteve 2019 – 2021, nga miratimi i këtij programi janë mbështetur 117 942 fëmijë të lindur brenda ose jashtë vendit. Për vitin 2022 janë mbështetur 42 761 fëmijë të porsalindur. Janë shpërndarë 24 504 çeqe për fëmijët e lindur brenda vendit dhe 18 257 çeqe për fëmijët e lindur jashtë vendit. Fondi për zbatimin e këtij programi për vitin 2022 shkoi në vlerën 3 100 000 000 lekë. Për 6 muajt e parë të 2023 janë mbështetur 28 430 fëmijë.


