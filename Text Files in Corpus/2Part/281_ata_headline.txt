PORTRET – Wolfgang Schäuble apo Cerberi i financave evropiane
BERLIN, 27 dhjetor /ATSH-AFP/ – Një figurë e shquar në jetën politike gjermane të pasluftës, Wolfgang Schäuble mishëroi i vetëm, për vite me radhë, ashpërsinë buxhetore të promovuar nga vendi i tij në Evropë.
“Wolfgang Schäuble i dha formë vendit tonë për më shumë se gjysmë shekulli, si deputet, ministër dhe president i Bundestagut. Me të, Gjermania humbet një mendimtar të mprehtë, një politikan pasionant dhe një demokrat të ashpër”, përshëndeti kancelari gjerman Olaf Scholz në një mesazh në X.
Kjo figurë udhëheqëse në partinë konservatore gjermane CDU, të cilën ai e drejtoi në fund të viteve 1990, vdiq dje në mbrëmje, pas një lufte me kancerin për disa vjet, sipas së përditshmes ”Bild”.
Ministër që nga 1984-a, veçanërisht i Brendshëm dhe Financave për vite me radhë, ai la gjurmë në jetën politike gjermane gjatë tri dekadave të fundit, duke i dhënë fund karrierës së tij të gjatë si president i Dhomës së Deputetëve midis 2017 dhe 2021.
– Sulmi –
Paraplegjik që nga një atentat kundër tij në tetor 1990, ai përdorte një karrige me rrota.
Fillimisht ai punoi për negocimin dhe nënshkrimin e traktatit të ribashkimit të dy Gjermanive në vitin 1990, duke hyrë kështu shumë herët në historinë e vendit të tij si shtylla kryesore e kancelarit të asaj kohe, Helmut Kohl.
Por, ishte portofoli i Financave nga viti 2009 që Wolfgang Schäuble u bë më i njohur.
Ai mbrojti me vendosmëri ashpërsinë buxhetore që Berlini ka promovuar vazhdimisht në Evropë, veçanërisht gjatë krizës financiare në zonën e euros nga viti 2010.
Ishte veçanërisht në Greqi që ai tërhoqi armiqësi pasi ishte i papërkulur gjatë krizës së borxhit që po kalonte vendi. Në vitin 2015, ai ngriti veçanërisht idenë e daljes së këtij vendi nga eurozona.
Vdekja e tij shkaktoi sot shumë komente poshtëruese në rrjetet sociale në Greqi.
Ish-ministri grek i Financave, Yanis Varoufakis, anëtar në vitin 2015 i partisë së majtë radikale Syriza dhe i cili në atë kohë negocioi me Wolfgang Schäuble, kritikoi sot ish-financierin e madh gjerman se kishte mbrojtur “kursimet e dhunshme” dhe “varfërimin” e Greqisë.
Kokëfortë dhe pa i ngrënë fjalët, Wolfgang Schäuble nuk ka hezituar kurrë të marrë mantelin e Cerberit (kafshë mitologjike që përfytyrohej si një qen i egër me tri kokë, që ruante hyrjen e botës së përtejme – shën. i përkth.) të eurozonës.
Ky protestant vazhdimisht i kujtonte të gjithëve “detyrat”.
Një qëndrim që ai e zbatoi edhe në menaxhimin e fondeve publike gjermane, duke u përpjekur të mbajë financat në ekuilibër.
– Aktivist i Evropës –
Përtej Gjermanisë, është edhe niveli evropian që Schäuble la gjurmë në epokën e tij.
I lindur në Freiburg im Breisgau, në kufi me Francën, ai ishte një aktivist i palodhur për afrimin franko-gjerman dhe ndërtimin evropian.
Ai vetë fliste rrjedhshëm frëngjisht.
Presidentja e BQE-së, Christine Lagarde, të mërkurën përshëndeti Wolfgang Schäuble si “një nga liderët evropianë më me ndikim të brezit të tij”.
Në fund të viteve 1990, Wolfgang Schäuble propozoi idenë e një “bërthame të fortë” shtetesh “pioniere” që mund të lëviznin më shpejt drejt integrimit evropian.
Kjo ide fitoi terren, veçanërisht me lançimin e euros.
Ai gjithashtu ka luftuar gjithmonë kundër ngritjes së partive kundër sistemit.
Në vitin 2017, në një letër drejtuar “miqve të tij francezë”, ai paralajmëroi votuesit në vendin fqinj kundër rritjes së populizmit, duke qëndruar me vendosmëri në anën e Emmanuel Macron kundër Marine Le Pen.
Zhgënjimi i madh i karrierës së tij të gjatë politike ishte dështimi për t’u bërë kancelar.
I karikuar mirë, në fund të viteve 1990, për të pasuar Helmut Kohl-in, ai u nxeh nga Angela Merkel, veçanërisht pas një rasti financimi të paligjshëm që goditi partinë.
Prandaj, marrëdhëniet midis dy rivalëve konservatorë mbetën shumë ambivalente.
Në fund të vitit 2022, ai kritikoi ish-kancelaren Angela Merkel, duke pohuar se ajo nuk kishte qenë pjesë e “kancelarëve të mëdhenj” dhe i vinte keq për verbërinë gjermane ndaj Rusisë./ a.jor.


