Berisha: Fatos Nano nuk ka pasur asnjë akuzë të vetme nga qeveria e PD-së
TIRANË, 29 dhjetor/ATSH/ Kryetari i grupit të Rithemelimit në Partinë Demokratike, Sali Berisha u shpreh sot se Fatos Nanon nuk e akuzoi dhe arrestoi PD-ja, por ishin ministrat e qeverisë socialiste ata që e futën në burg.
Në një konferencë për shtyp, Berisha tha se “Fatos Nano nuk ka pasur asnjë akuzë të vetme nga qeveria e PD-së”.
“Krahasimi i të pakrahasueshmeve nuk shërben, dhe është fatkeq në kuptimin e vërtetë. Fatos Nano është arrestuar për një abuzim i cili sipas llogaritjeve të qeverisë së PS, konkretisht ish-ministrit të Tregtisë së Jashtme Shane Korbeci, dhe të ministrave të tjerë që nuk kishin firmosur, por iu ishte falsifikuar firma në qeveri, njëri prej tyre Qemal Disha, ishin zhdukur mbi 10 milionë ndihma humanitare për shqiptarët e uritur. Pa nam dhe nishan”, u shpreh Berisha.
Sipas tij, “dosja u përgatit dhe u paraqit edhe në parlament me elementë kryesorë nga Korbeci, e vërteta doli është se edhe Qemal Disha, në atë kohë ministër financash, kishte refuzuar të firmoste”.
“Fatos Nano është thirrur dhe është pyetur, sikundër janë në dosje akuzat e ministrave të tij. Të krahasosh 10 milionë euro ndihma bujare të qeverisë italiane të zhdukur me 410 metër katrorë tokë të trashëguar të vetën të Jamarbër Malltezi, pastaj krahason dy gjëra më të pakrahasueshme që mund të ndodhin. Në të gjithë procesin e dosjes së ndihmave italiane, ishte firma e Fatos Nanos”, tha ai.
Ndërsa në procesin e privatizimit të klubit Partizani, sipas tij, “në kuptimin e njohjes, kthimit, parablerjes konform ligjit të objekteve, nuk ekziston asnjë firmë e vetme e Sali Berishës”./m.m/


