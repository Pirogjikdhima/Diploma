Rama: Ilir Beqaj dha dorëheqjen sapo u vu nën akuzë, gënjeshtër zhurma për ‘zhvatja’ të fondeve të BE-së
TIRANË, 30 dhjetor/ATSH-Maela Marini/ Kryeministri Edi Rama foli sot në lidhje me hetimin ndaj ish-ministrit të Shëndetësisë, Ilir Beqaj, ndërsa u shpreh se “kur u vu në akuzë ai iku nga detyra”.
Në konferencën e fundvitit me gazetarët, Rama tha se akuzat për “zhvatje” të fondeve të BE-së janë të gënjeshtërta, pasi zyra ku ai ishte koordinator nuk menaxhonte fonde.
“Ilir Beqaj në sekondën që u vu nën një akuzë, iku nga detyra, që të jemi të qartë. Ilir Beqaj në sekondën që u vu nën akuzë dha dorëheqjen, që të jemi shumë të qartë dhe u hap menjëherë procesi për zëvendësimin. Ka një proces dhe nuk është kryenegociator. Ishte koordinator i ndihmës në një institucion që për ta bërë të qartë për publikun nuk menaxhon fonde të BE-së, nuk menaxhon fonde të asnjë donatori”, tha Rama.
Sipas tij, ajo është një zyrë koordinimi në funksion të qeverisë shqiptare dhe një urë komunikimi me të gjithë donatorët për të gjitha proceset e akordimit të fondeve të huaja të cilat nuk kalojnë fare nga kjo zyrë, por kalojnë pastaj tek të gjitha entitet e tjera që i disponojnë dhe kryejnë procedurat e tyre.
“Zhurma e bërë për “zhvatje” fonde të BE-së është një gënjeshtër. Zyra nuk menaxhon fonde të BE-së, nuk merr fonde, nuk i kalojnë fonde as nga BE as nga institucione të tjera që i financon”, tha Rama.
Sipas Ramës, kjo çështje është në dorën e drejtësisë dhe duhet lënë që ta vazhdojë punën e saj, duke mos komentuar më tej mbi të.
“Sa i përket çështjes në fjalë, çështja në fjalë është një çështje që s’ka fare lidhje me punën e qeverisë dhe timen, ka lidhje me punën e organeve të drejtësisë. Është puna e tyre si gjithmonë. E përsëris. Ju përsërisni pyetje që nuk keni pse ia adresoni qeverisë. Ju përsëris përgjigjen që është e njëjta, është punë e drejtësisë të vazhdojë drejtësia. Fakti që dikush merret në hetim nuk është provë faji. Ka një dyshim, hetohet. Fakti që akuzohet nuk është provë faji, është akuzë. Shkon në gjykatë. Gjykata ka një shkallë, ka dy shkallë. Çdo koment për këto është i tepërt sipas meje”, tha Rama.
Duke iu përgjigjur sërish interesimit të gazetarëve Rama tha se fakti që dikush është në hetim nuk do të thotë asgjë.
“Se kush është hajdut nuk e përcakton as ti as unë, e përcakton vendimi i formës së prerë të një gjykate dhe nuk dua të hyj në komente të rastit, por aq sa jam i informuar akuza është shpërdorim detyre, jo korrupsion. Është fjalë e madhe fjala hajdut dhe liria e fjalës që përdoret për të damkosur dikë është abuzim. Po të them që ka një problem ajo pyetja. Para se të bëjmë gjyqin popullor të individëve është e padiskutueshme që ju e keni të drejtën dhe detyrën të ngrini dyshime e të bëni investigime, por atë fjalën e madhe nuk e thoni dot e vendos gjykata. Çedukohet publiku. Deri tani mbetet për t’u parë, por fjalën duhet ta marrësh mbrapsht për arsyen se nuk ke provën. Fakti që është dikush në hetim nuk do të thotë asgjë”, tha ai.


