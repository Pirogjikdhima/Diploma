“Beleri”, Rama: Presim vendimin e formës së prerë
TIRANË, 30 dhjetor/ATSH-Maela Marini/ Kryeministri Edi Rama deklaroi sot se për çështjen “Beleri”, qeveria do të presë vendimin e formës së prerë për të parë si do të veprohet për drejtimin e bashkisë së Himarës.
I pyetur nëse do të caktohet një administrator në bashkinë Himarë, Rama tha se gjykata ka dhënë një vendim ku ka konfirmuar katërcipërisht atë që ne kemi thënë që në ditën e parë, që ne nuk kemi pasur asnjë të drejtë, kompetencë dhe mundësi që të mundësojmë betimin si kryebashkiak të një njeriu të kapur në flagrancë dhe të akuzuar për blerje votash që është në paraburgim.
“Për Konferencën Ndërqeveritare ne jemi në proces dhe është çështje thjesht e formalizimit të një date për mbledhjen e Konferencës. Nga ana tjetër ka një proces që dihet lidhur me një çështje për të cilën unë kam folur dhe nuk kam gjë për të shtuar”, tha ai.
Rama tha se vendimi i gjykatës është i shkallës së parë dhe duhet të pritet vendimi i formës së prerë.
“Më pas do të shikojmë si duhet të operojmë në kuptimin e atij vendimi, sepse është hera e parë, nuk ka precedentë dhe natyrisht që qeveria ka sipas ligjit atributin për të vendosur një emisar në krye të një bashkie. Por me ligj nuk është i përcaktuar ky rast dhe prandaj do të na duhet të lexojmë vendimin e formës së prerë dhe pastaj të veprojmë mbi bazën e këtij koncepti ose si do të na orientojë vendimi i formës së prerë. Nuk kemi asnjë ngut, presim”, shtoi Rama.
Kryeministri theksoi se nuk e emocionojnë fare datat e konferencave dhe proceset formale burokratike në procesin e integrimit.
“Thelbi i procesit të integrimit është çfarë bëjmë ne. Ne vazhdojmë punën, kemi bërë një punë të shkëlqyer në procesin e skanimit, ndaj kur të fillojmë me grupkapituj do jemi shumë para. Me modelin e inteligjencës artificiale që tani po përgatitet për të filluar punën, brenda 2 vitesh do bëjmë atë që Kroacia e ka bërë në 7 vjet. Do kemi komplet në kontroll procesin dhe do ta drejtojmë ne jo era që do fryjë në një mënyrë ose një tjetër për arsye politike të caktuara”, shtoi ai.


