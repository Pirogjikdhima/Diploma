Tirana pret Krishtlindjen me koncert festiv
TIRANË, 24 dhjetor /ATSH/ Në vigjilje të Krishtlindjes Bashkia Tiranë ka organizuar mbrëmjen e së shtunës, një koncert duke sjellë një atmosferë tepër festive.
Koncerti në sheshin Skënderbej nisi me orkestër simfonike që më pas iu bashkua edhe kori i fëmijëve.
I gjithë eventi është organizuar si udhëtim në kohë e stile muzikore.
Kryetari i Bashkisë së Tiranës Erion Veliaj, përcolli në rrjete sociale pamje nga koncerti festiv.
“Sa atmosferë e ngrohtë në sheshin “Skënderbej”, në vigjilje të Krishtlindjes, shoqëruar me tingujt plot mirësi e dashuri të koncertit festiv”, shkroi Veliaj.
Për të shijuar koncertin u mbledhën qytetarë të shumtë të cilët ndajnë dhe urimet e para me këtë rast.


