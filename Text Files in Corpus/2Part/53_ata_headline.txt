Mbi 2 mijë biznese në tension 20 kv dalin në treg të lirë, OSHEE i fton të lidhin kontratë me FTL nga 1 janari
TIRANË, 30 dhjetor/ATSH/ Liberalizimi i tregut të energjisë pritet të kalojë në një tjetër fazë nga janari 2024.
OSHEE Group bëri të ditur se të paktën 2100 biznese të lidhur në tension 20 kv që furnizohen aktualisht me çmime pjesërisht të liberalizuar, do të duhet të paguajnë çmimin real nga janari.
OSHEE njoftoi sot se subjektet e lidhura në tensionin 20kV, nuk do të furnizohen më nga Furnizuesi i Shërbimit Universal Sh.A (FMF), por do ta sigurojnë vetë energjinë elektrike në tregun e lire të liberalizuar.
Ky vendim, sipas OSHEE-së, vjen në kuadër të legjislacionit në fuqi dhe direktivës europiane “Për liberalizimin e tregut”, proces i nisur vite më parë.
OSHEE Group Sh.A, njoftoi 2100 subjektet e lidhura në tension 20kV se nga 1 Janari 2024, duhet të sigurojnë një furnizues të licencuar që ofron këtë shërbim.
Furnizuesit e licencuar janë të publikuar në faqen zyrtare të Entit Rregullator të Energjisë.
Një ndër këta furnizues, që prej muajit mars 2020, ka ofruar shërbimin e furnizimit me energji elektrike për klientët e lidhur në nivel tensioni të mesëm, është edhe “Furnizuesi i Tregut të Lirë” SH.A.
“OSHEE Group Sh.A fton klientët e interesuar për shërbimin e furnizimit me energji elektrike për vitin 2024, të zgjedhin Furnizuesin e Tregut të Lirë si furnizuesin e tyre , teksa ka vënë në dispozicion edhe kontratën e furnizimit me energji elektrike. Çmimi i shitjes së energjisë do të jetë fiks, me afat 1-vjeçar”, thotë OSHEE.
Këto biznese aktualisht furnizohen nga Furnizuesi i Shërbimit Universal edhe pse në treg të lirë nga ana ligjore janë nga janari 2022 por që për shkak të krizës qeveria vendosi t’i mbante me çmime preferencialë. Bëhet fjalë për biznese prodhuese dhe agropëpunese të cilat si efekt i çmimeve të larta që imponoi kriza në tregje deklaruan se e kishin të pamundur të përballonin kostot dhe do të shkonin drejt mbylljes.
Dalja në treg të lirë bëhet vetëm për 2104 bizneset e lidhura në 20 kv, teksa bizneset e lidhura në tension 10 dhe 6 kv do të vijojnë të mbeten me çmime të rregulluara dhe që miratohen çdo muaj nga Enti i Energjisë.
Liberalizimi me kategorinë 35 kilovolt nisi në vitin 2018 ku ishin të paktën 96 subjekte të lidhur në këtë nivel tensioni. Më pas faza tjetër e liberalizimit nisi në 2022 por me nisjen e procesit të daljes në treg të lirë të paktën 7600 kompani u përballën me çmime të kripura në tregun e parregulluar dhe falë rezistencës së tyre u mbajtën nga qeveria me një çmim pjesërisht të liberalizuar.
Çmimi i tyre mesatar për vitin 2022 ishte 18.58 lekë/kWh që është 70 për qind më i lartë se ai që kishin në tregun e rregulluar. Ndërkohë për vitin 2023 nuk ka ende një vlerësim mbi çmimin mesatar.


