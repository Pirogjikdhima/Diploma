UKRAINË – Zelensky mesazh për Krishtlindje: Në fund, errësira do të humbasë
KIEV, 25 dhjetor /ATSH-DPA/ – Presidenti ukrainas Volodymyr Zelensky iu drejtua bashkatdhetarëve të tij dje në mbrëmje me një mesazh inkurajimi për Krishtlindje përballë pushtimit të vazhdueshëm të Rusisë.
“Në fund, errësira do të humbasë. E keqja do të mposhtet”, tha Zelensky në një videomesazh.
“I gjithë vendi do të lutet së bashku gjatë festave për lirinë dhe fitoren tonë. Për Ukrainën tonë”, tha ai.
Zelensky falënderoi ushtarët ukrainas që po kalojnë Krishtlindjet në llogore në front, dhe gjithashtu ndau mendimet e tij me të gjitha familjet që do të duhet të festojnë edhe një herë këtë vit pa burrat, djemtë dhe baballarët që po luftojnë.
Pushtimi rus filloi më 24 shkurt 2022, kështu që ky është dimri i dytë i Ukrainës në luftë me fqinjin e saj shumë më të madh.
Ukraina e ka zhvendosur kryesisht festimin e Krishtlindjeve në 25 dhjetor, datë në të cilën festa festohet në pjesën më të madhe të botës, nga 7 janari, data e festës në Kishën Ortodokse Ruse.
Vetëm Kisha Ortodokse Ukrainase, e cila ka qenë prej kohësh e lidhur me Moskën, ka qëndruar me datën e vjetër.
“Të gjithë luftëtarët tanë të dritës, engjëjt mbrojtës të Ukrainës. Ata vërtetojnë se mrekullitë ekzistojnë, por ne duhet t’i krijojmë ato vetë”, tha Zelensky.
Sulmet ruse në Ukrainë vazhduan gjatë natës, me dronë luftarakë që shënjestruan objektivat në rajonet ukrainase të Maikoleiv, Zaporizhia dhe Dnipropetrovsk.
“Mbrojtja ajrore e Ukrainës arriti të përgjojë 14 nga 15 mjete ajrore pa pilot”, njoftoi forca ajrore ukrainase në Telegram.//a.i/


