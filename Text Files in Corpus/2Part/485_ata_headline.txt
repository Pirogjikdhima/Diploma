FOKUS – Gjermania kërkon më shumë siguri në kufijtë e BE-së
POTSDAM, 23 dhjetor /ATSH-DPA/ – Ministri i Brendshëm i një landi gjerman, që ndan një kufi me Poloninë, tha se beson se kufijtë e jashtëm të Bashkimit Evropian duhet të sigurohen më fort pas një kompromisi të arritur për azilin nga BE gjatë javës.
“Nëse kufijtë e jashtëm të BE-së mbeten kaq porozë dhe ne duhet të marrim njerëz shtesë nga procedurat kufitare, do të kemi një përkeqësim”, tha Michael Stubgen nga landi i Brandenburgut, që rrethon Berlinin.
“Kjo duhet të shkojë paralelisht me rritjen e sigurisë në kufijtë e jashtëm kundër mafies së kontrabandës”, theksoi ai.
Stubgen do të marrë përsipër kryesimin e takimeve midis ministrave të Brendshëm të 16 landeve gjermane nga janari.
Shtetet e BE-së dhe Parlamenti Evropian ranë dakord për procedurat e standardizuara në kufijtë e jashtëm të BE-së.
Plani parashikon një trajtim shumë më të rreptë të njerëzve nga vendet që konsiderohen relativisht të sigurta.
Derisa të merret një vendim ligjor për aplikimin e tyre për azil, azilkërkuesit duhet të strehohen në qendra pritjeje sipas rregullave strikte.
Parlamenti Evropian dhe vendet anëtare të BE-së duhet të japin ende miratimin e tyre përfundimtar./ a.jor.


