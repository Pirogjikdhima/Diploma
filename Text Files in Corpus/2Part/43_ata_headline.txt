Boçi: Me asnjë vendim, Sali Berisha dhe kjo parti nuk mund të mposhten
TIRANË, 30 dhjetor/ATSH/ Pas vendimit të Gjykatës Kundër Krimit të Organizuar dhe Korrupsionit, e cila pranoi kërkesën e Prokurorisë së Posaçme Antikorrupsion, duke vendosur masën e sigurisë “Arrest me shtëpie” për kreun e “Rithemelimit” Sali Berisha, i hetuar për korrupsion, ka reaguar nënkryetari i këtij grupimi Luciano Boçi.
Përmes një deklarate për mediat, Boçi u shpreh se vendimi është antikushtetues dhe se Sali Berisha nuk mund të mposhtet me asnjë vendim gjykate.
“Partia Demokratike denoncon me ashpërsinë më të madhe këto akte antikushtetueee të Edi Ramës dhe deklaron se me asnjë masë, me asnjë vendim Sali Berisha dhe kjo parti nuk mund të mposhten, por do vazhdojnë betejën e tyre pa kthim”, tha Boçi.
Boçi tha se gjyqtarja Irena Gjoka, e cila vulosi vendimin për ashpërsimin e masës së sigurisë ndaj Ish Kryeministri Berisha, është shkarkuar nga detyra 2 dekada më parë pikërisht nga Berisha.
“Sot Edi Rama në një akt urrejtje të papërmbajtur politike, urdhëroi mercenarët e vetë në prokurori dhe gjykatë Arben Kraja, ish-xhelat, oficeri i policisë sekrete i regjimit komunist dhe Enkeleda Millonaj, prokurorja e SPAK me lidhje të ngushta me krimin, dhe gjykatësen Gjoka, e shkarkuar nga detyra nga Sali Berisha në vitin 1996, që të vendosin kryetarin e PD-së Sali Berisha në arrest shtëpie, me mbikëqyrje policore dhe ndalim të plotë komunikimi”, tha Boçi.
“Partia Demokratike nuk do të falë kurrë rrëmbimin e votes së lirë të shqiptarëve, mohimin e të drejtave kushtetuese të opozitës dhe vendosjen në arrest të liderit të saj, Sali Berisha. Partia Demokratike iu bën thirrje antarëve dhe mbështetësve të saj, por edhe mbarë shqiptarëve të vazhdojmë: O sot, o kurrë betejën tonë pa kthim për rivendosjen e pluralizmit politik”, përfundoi Boçi.


