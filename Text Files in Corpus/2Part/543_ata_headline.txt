Osmani për masat e BE-së ndaj Kosovës: Ka tendencë për t’i kushtëzuar me Asociacionin
TIRANË, 22 dhjetor/ATSH/ Presidentja e Kosovës, Vjosa Osmani, ka thënë se ka tendencë nga disa persona në Bashkimin Evropian që largimi i masave ndëshkuese ndaj Kosovës të kushtëzohet me zbatimin e marrëveshjeve të dialogut me Serbinë, e jo siç janë vendosur për deeskalimin e situatës në veri. Kushtëzimet e tilla sipas presidentes Osmani do të kenë vetëm efekt negativ në procesin e dialogut dhe se një gjë të tillë e ka kundërshtuar edhe në samitin e 13 dhjetorit BE-Ballkan Perëndimor. Ajo theksoi se letra e Serbisë ndaj shteteve të BE-së ku i informon se nuk do të zbatojë marrëveshjen e Brukselit dhe të Ohrit dëshmon për qasjen destruktive të saj në dialog.
Osmani, pas takimit me presidentin e Bullgarisë, Rumen Radev, tha se masat ndaj Kosovës duhet të hiqen sa më parë, derisa theksoi se vetëm anëtarësimi në NATO do të ketë efekt afatgjatë për sigurinë në rajon.
Në anën tjetër, presidenti i Bullgarisë, Rumen Radev, tha se normalizimi i marrëdhënieve Kosovë-Serbi është kyçe për sigurinë e rajonit.


Gjatë konferencës së përbashkët, presidentja Osmani përmendi edhe nevojën që ketë hapa konkret për anëtarësimin e Kosovës drejt NATO-s, duke filluar me Partneritetin për Paqe.
Po ashtu, Osmani dhe Radevtheksuan nevojën e thellimit të bashkëpunimit ekonomik ndërmjet Kosovës dhe Bullgarisë, derisa e para e vendit u zotua për respektim të të drejtave të komunitetit bullgar në Kosovë./KosovaPress/


