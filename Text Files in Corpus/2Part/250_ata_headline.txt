Zjarri në qendrën tregtare në Lushnjë, Prokuroria Fier regjistron procedimin penal
TIRANË, 27 dhjetor /ATSH/ Prokuroria pranë Gjykatës së Shkallës së Parë Juridiksionit të Përgjithshëm Fier ka regjistruar një procedim penal për veprën penale “Shkatërrimi i pronës me zjarr” lidhur me ngjarjen e ndodhur në qendrën tregtare “Metropol Center”, lagjia “Çlirimi” në Lushnjë.
Prokurorja e gatshme ka shkuar menjëherë në vendngjarje ku dhe janë kryer veprimet e para hetimore, bën të ditur Prokuroria.
Prokuroria thekson se, është ngritur grupi hetimor i përbërë nga ekspertë të fushave të ndryshme dhe grup oficerësh të policisë gjyqësore nën drejtimin e Prokurores.
Hetimet po kryhen në bashkëpunim të plotë me shërbimet e policisë gjyqësore të Policisë së Shtetit.
Me administrimin e akteve procedurale dhe akteve të ekspertimit do të konkludohet mbi shkakun e rënies së zjarrit dhe vatrës fillestare, njofton Prokuroria.
Prokuroria Fier bën të ditur se, është plotësisht e angazhuar për të zbardhur shkaqet e kësaj ngjarje me pasoja të konsiderueshme për pronën, shëndetin dhe sigurinë e shtetasve.


