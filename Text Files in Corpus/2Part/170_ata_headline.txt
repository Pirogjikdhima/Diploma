Vendu: Kalimi i shërbimeve detare nga Porti i Durrësit në Porto Romano, në katër vitet e ardhshme
TIRANË, 28 dhjetor/ATSH/ Kalimi i shërbimeve detare nga Porti i Durrësit në Porto Romano pritet të ndodhë në katër vitet e ardhshme.
Drejtori i Autoritetit Portual Të Durrësit, Pirro Vengu, në një intervistë në medie bëri të ditur se vitin që vjen hapet gara për ndërtimin e Porto Romanos dhe ajo pritet të mbyllet në pak muaj.
Sipas tij, afatet e ndërtimit do të jenë 36 muaj. Në këtë mënyrë planifikohet që transferimi të ndodhë në katër vitet në vijim.
Kreu i Autoritetit Portual tha se edhe financimi për projektin është pothuajse i zgjidhur.
“Në kontratën e “Durrës Yacht Marina”, siç dihet shteti është pjesëmarrës me 33%. Sipas projeksionit të të ardhurave, përveç përfitimeve nga taksat që do të ketë shteti, që mund të shkojnë deri në 1 miliard euro, të ardhura të drejtpërdrejta për pjesëmarrjen e shtetit në projekt përllogariten të jenë 280 milion euro. Pra në përllogaritjen e kostos së përgjithshme për ndërtimin e Porto Romanos, që është 390 milion euro, duke u hequr kjo shumë, mbetet të gjenden edhe 100 milion euro. Besoj se gjetja e kësaj shume nuk do të jetë problem”, u shpreh ai.
Sipas tij, vendi është në një situatë financiare pozitive dhe që i jep mundësinë qeverisë të ndërmarrë investime të tilla madhore.


