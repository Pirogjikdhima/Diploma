ARRSH zgjedh 2 kompani për mbikëqyrjen e punimeve të rrugës Elbasan-Qafë Thanë
TIRANË, 27 dhjetor/ATSH/ Autoriteti Rrugor Shqiptar ka përzgjedhur dy kompanitë që do të mbikëqyrin kontratat për zgjerimin në lotet III dhe IV në rrugën Elbasan-Qafë Thanë.
Dy kompanitë e përzgjedhura për mbikëqyrjen e punimeve janë “ARABEL – STUDIO” dhe “A & E ENGINEERING”, ndërsa kontrata kap vlerën e 48 milionë eurove.
Rruga Elbasan-Qafë Thanë e gjatë 50.1 kilometër, ka nisur tashmë prej disa kohësh dhe në terren po punohet për lotin 1 dhe 2. Kjo rrugë i shërben banorëve jo vetëm të zonës midis Elbasanit dhe Korçës, por edhe të gjithë turistëve vendas dhe te huaj, të cilët frekuentojnë zonën e Pogradecit dhe Korçës si dhe shtetasve të huaj dhe vendas të cilët lëvizin në drejtim të Greqisë dhe Maqedonisë.
Rruga ekzistuese Elbasan – Qafë Thanë ka gjerësi totale 9 – 9.5m (8 m gjerësi asfalti dhe bankina me gjerësi 0.5-0.75). Rruga ekzistuese ka nevojë për ndërhyrje në elementët gjeometrik, shtresat rrugore, në sistemin e trotuareve, ndriçimit rrugor të zonave urbane, sistemin e kanalizimeve të ujërave të shiut, sinjalistikë vertikale dhe horizontale.
Për shkak se kjo rrugë është gjithashtu pjesë e korridorit 8 dhe duke qenë se pala Maqedonase ka avancuar shumë duke kryer Projekt-Zbatimin e rrugës Qafë-Thanë-Struge-Gostivar me parametrat e një rruge të Kategorisë A, ARRSH nëpërmjet Vendimit të Këshillit Teknik pas miratimit të fazës së Projekt-Idesë, ka vendosur kryerjen e projekt-zbatimit sipas parametrave teknik të Kategorisë B (Interurbane Kryesore ).
Projekti për zgjerimin e Elbasan-Qafë Thanë lidh Shqipërinë me Maqedoninë e Veriut dhe në mes të këtij viti u bë e ditur se pika e daljes në Maqedoni kishte ndryshuar nga projekti fillestar. Kjo pikë e re është e vendosur afër Urës së Bushtricës. Projektit i shtohet një tunel 3 kilometra i gjatë.
Vitin e ardhshëm është parashikuar të nisë projektimi dhe zgjerimi i rrugës nga Elbasani në Lekaj me dalje në Rrogozhinë për të krijuar kështu akses të mirëfilltë në korridorin VIII teksa lidhja do të jetë e dyfishtë edhe përmes Kashar-Lekaj.


