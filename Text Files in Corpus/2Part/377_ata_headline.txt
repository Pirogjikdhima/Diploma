GAZA – Hamasi kërkon armëpushim të përhershëm
GAZA, 26 dhjetor /ATSH-DPA/ – Organizata militante palestineze Hamas refuzoi një armëpushim të përkohshëm në luftën e Gazës dhe në vend të kësaj po bën thirrje për një armëpushim të përhershëm, në një deklaratë të lëshuar dje në mbrëmje.
“Ne theksojmë se nuk do të ketë negociata pa një fund gjithëpërfshirës të agresionit”, tha Hamasi.
Përgjigja vjen pas një raporti të mediave arabe që sugjeronte se Egjipti ka hartuar një propozim për t’i dhënë fund luftës në Gaza në disa faza.
Sipas raportit, faza fillestare përfshin zbatimin e një armëpushimi që zgjat të paktën dy javë, gjatë së cilës 40 pengje të mbajtura në Rripin e Gazës do të shkëmbeheshin me 120 palestinezë të burgosur në Izrael.
Kjo do të pasohej nga dialogu i ndërmjetësuar nga Egjipti.
Një fazë e tretë do të parashikonte më pas një armëpushim të plotë dhe një marrëveshje gjithëpërfshirëse për shkëmbimin e pengjeve dhe të burgosurve.
Hapi i fundit do të çonte në tërheqjen e Izraelit nga Gaza dhe të gjithë personat e zhvendosur mund të kthehen në shtëpi./ a.jor.


