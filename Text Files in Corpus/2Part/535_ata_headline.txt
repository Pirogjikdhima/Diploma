Ekonomia rritje me 3.46 % në tremujorin e tretë, udhëhiqet nga ndërtimi dhe pasuritë e paluajtshme
TIRANË, 22 dhjetor/ATSH/ Produkti i Brendshëm Bruto (PBB) shënoi rritje me 3.46 % në tremujorin e tretë të vitit 2023, kundrejt tremujorit të tretë të vitit 2022.
INSTAT publikoi sot raportin mbi rritjen ekonomike në vend. Degët kryesore që udhëhoqën rritjen ekonomike në vend ishin ndërtimi dhe pasuritë e paluajtshme.
Sipas INSTAT-it. aktiviteti i bujqësisë, pyjeve dhe peshkimit shënoi rënie prej 0,50 %. Aktiviteti i industrisë, energjisë dhe ujit pati një rënie me 2.89 %.
Aktiviteti i ndërtimit pati një rritje me 4.72 %. Grupi i aktiviteteve Tregti, transport, akomodim dhe shërbim ushqimor pati një rritje prej 0.77 %.
Grupi i aktiviteteve të informacionit dhe komunikacionit u shfaq me rritje prej 8.97 %. Aktiviteti financiar dhe i sigurimit ka shënuar një rritje prej 4.50 %. Aktiviteti i pasurive të paluajtshme ka shënuar një rritje prej 12.20 %.
Grupi i aktiviteteve profesionale dhe shërbime administrative u shfaq me rritje prej 7.55 %. Grupi i aktiviteteve të administratës publike, arsimit dhe shëndetësisë u shfaq me rritje prej 11.18 %. Grupi i aktiviteteve arte, argëtim dhe çlodhje, aktivitete të tjera shërbimi pati rritje me 11.28 %. Taksat neto mbi produktet u rritën me 2.87 %.
Sa i përket ndryshimeve në krahasim me tremujorin paraardhës, treguesi i Produktit të Brendshëm Bruto i përshtatur sezonalisht vlerësohet me rritje prej 2.30 %.
Konsumi final i popullatës, i cili përbën peshën kryesore të shpenzimeve në ekonomi u rrit me 2.06 %. Konsumi final i qeverisë u shfaq me një rritje prej 12.28 %. Komponenti i formimit bruto të kapitalit fiks (investimet) u rrit me 2.11 %.
Eksportet e mallrave dhe shërbimeve u rritën me 17.91 %, ndërsa Importet e mallrave dhe shërbimeve u ulën me 2.05 %.
/r.e/


