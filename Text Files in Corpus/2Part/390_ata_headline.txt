Zjarri në qendrën tregtare në Lushnjë, Koçiu: Banorët e asfiksuar jashtë rrezikut për jetën
TIRANË, 25 dhjetor/ATSH/ Ministrja e Shëndetësisë, Albana Koçiu vizitoi sot në spitalin e Lushnjës qytetarët e asfiksuar nga zjarri që ra pasditen e sotme në një qendër tregtare në qytet.
Në një prononcim për mediet Koçiu tha se qytetarët ndodhen jashtë rrezikut për jetën dhe nuk kanë asnjë shqetësim.
“Sapo kemi vizituar të gjithë qytetarët që iu drejtuan spitalit në Lushnjë. Janë të gjithë jashtë rrezikut për jetën falë një pune të ekipit të mjekëve. Çdo gjë është nën kontroll, gjendja paraqitet e qetë, qytetarët kanë marrë mjekimet e nevojshme dhe për momentin nuk kanë asnjë shqetësim”, tha Koçiu.
Ministrja Koçiu u shpreh se “përpara se të vija në spital kam qenë edhe pranë qendrës tregtare. Situata është nën kontroll. Janë evakuuar të gjithë banorët dhe janë forcat e RENEA-s që po kontrollojnë kat më kat”.
“Nga informacionet që kam, të gjithë janë të evakuuar dhe policia e zjarrfikëset janë aty për të vënë situatën nën kontroll”, tha Koçiu.
Pasditen e sotme një zjarr i madh përfshiu qendrën tregtare “Metropol” në Lushnjë. Forcat zjarrfikëse dhe policia po luftojnë për të vendosur nën kontroll situatën e rëndë.
/k.s/


