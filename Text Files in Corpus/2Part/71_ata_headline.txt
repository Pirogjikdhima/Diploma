Rama: 3.5 milionë euro të arkëtuara nga parablerja e shtesave pa leje në pallate
TIRANË, 30 dhjetor/ATSH/ Kryeministri Edi Rama deklaroi sot se deri tani janë arkëtuar 3.5 milionë euro në buxhet nga shtesat pa leje në pallate, ndërsa pritet që për 9 objekte të konstatuara me shtesa, shuma të shkojë 10.5 milionë euro.
Në konferencën tradicionale të fundvitit, Rama u ndal në ecurinë e procesit të konfiskimeve të shtesave të paligjshme në pallate.
“U bë një zhurmë e shoqëruar me shumë hamendësime dhe shumë shpifje. Dhe më vjen mirë t’u them se ka filluar arkëtimi i parave në arkën e shtetit nga procesi i ndëshkimit të ndërtuesve, që kanë kapërcyer kufijtë e lejeve të ndërtimit. Janë arkëtuar 3.5 milionë euro deri tani nga 5 objekte dhe janë 4 objekte të tjera që pritet të angazhojnë pagesat dhe presim vetëm nga 9 objektet e para 10.5 milionë euro në buxhet nga kompanitë e ndërtimit”, tha Rama.
Kryeministri siguroi se për çdo metër katror pa leje, aty ku është konsideruar parablerja nga subjektet, kompanitë do të paguajnë çdo metër katrot që kanë bërë pa leje.
“Janë edhe 15 objekte të tjera të konfiskuara që janë në proces. Nuk kanë shprehur interes për procesin e parablerjes, ndaj do të vijohet me masat e tjera që parashikon ligji “Për konfiskimin””, theksoi kryeministri.
Falë këtij veprimi agresiv ekstrem, që i kishte ardhur koha për t’i dhënë fund këtyre historive, vijoi kryeministri, shikohet disiplinin i punimeve të ndërtimit dhe nuk konstatohen shkelje të kësaj natyre.
“Por të gjithë duhet t’a kemi të qartë që kush bën një metër katror shtesë, do të paguajë si frengu pulën dhe do t’i dalë nga hundët çdo përpjekje për të përfituar atë që nuk i takon”, deklaroi kryeministri Rama.


