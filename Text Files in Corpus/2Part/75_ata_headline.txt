Rama: 3.2 miliard euro të ardhura nga turizmi në 9 muaj
TIRANË, 30 dhjetor/ATSH-Maela Marini/ Kryeministri Edi Rama u shpreh sot se të ardhurat gjatë vitit 2023 kanë qenë më të larta se sa një vit më parë dhe me një rritje të ndjeshme mbi ato të parashikuara.
Në konferencën e përvitshme për shtyp me gazetarët, kryeministri Rama bëri një bilanc të vitit 2023, të cilin e konsideroi më të mirin në çdo aspekt.
Duke u ndalur te rritja e të ardhurave, Rama tha se “në 9-mujorin e parë vetëm nga turizmi Shqipëria ka përfituar 3.2 miliardë euro të hyra”.
“Kjo është një shifër shumë e lartë dhe pa asnjë krahasim me vitet e mëparshme. Këtu dua të bëj një parantezë për të gjithë ata që gabimisht e shohin rritjen e numrit të turistëve të palidhur me ekonominë e tyre dhe rëndom, komentojnë se nuk na duhen turistët, por na duhet ekonomia. Në fakt turistët janë një nga kanalet më të rëndësishme të rritjes dhe zhvillimit ekonomik dhe turizmi konsiderohet pjesë e të gjithë zërave të eksportit”, shtoi Rama.


